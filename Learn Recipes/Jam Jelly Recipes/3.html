<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />

</head>

<body style=" color:#FFFFFF;background-color:#FFFFFF">
<font style="color:#000000">
<h2 align="center"> अनन्नास जैम </h2>
अनन्नास का जैम बहुत ही स्वादिष्ट होता है, ये जैम बाजार में तो मिल ही जाता है, इसे घर में भी बनाना बहुत आसान है.  अनन्नास को छीलना भर मुश्किल होता है लेकिन आजकल बाजार में अनन्नास बेचने वाले अनन्नास को आपके लिये छील देते हैं. यदि छिला हुआ अनन्नास मिल जाये तो फिर इनसे जैम बनाना तो बहुत आसान है.
<h3> आवश्यक सामग्री - Ingredients for Pineapple Jam recipe</h3>
अनन्नास - 1 किग्रा.<br/>
चीनी - 1 किग्रा ( 5 कप)<br/>
नीबू - 2<br/>
दाल चीनी - 1 इंच के 2 टुकड़े (यदि आप चाहें)<br/>
जाय फल - 1/4 छोटी चम्मच
<h3> विधि - How to make pineapple jam</h3>
अनन्नास को छील कर इतने छोटे टुकड़ों में काट लीजिये कि वह मिक्सर से पीसे जा सके.<br/><br/>
अनन्नास के टुकड़ों को मिक्सर में डालकर पीस लीजिये.<br/><br/>
किसी कांच के बर्तन में पिसा अनन्नास और चीनी को मिलाकर, 1 घंटे के लिये ढककर रख दीजिये, चीनी काफी मात्रा में अनन्नास के रस में घुल जाती है.<br/><br/>
स्टील की कढ़ाई में पाइल एपल और चीनी के मिश्रण को पकाने के लिये आग पर रखिये, चमचे से थोड़ी थोड़ी देर में चलाते रहिये, ताकि मिश्रण कढ़ाई में न लगे.<br/><br/>
मिश्रण में उबाल आने और चीनी पूरी तरह घुल जाने के बाद, मिश्रण को गाड़ा होने तक बीच बीच में चलाते हुये पकने दीजिये, जैम को चैक करने के लिये थोड़ा सा मिश्रण चमचे से निकाल कर प्लेट में गिराइये. ऊंगली और अंगूठे के बीच चिपका कर देखिये, अगर मिश्रण तार निकालते हुये ऊंगली से चिपकता है, तब जैम बन चुका है, आग बन्द कर दीजिये. अनन्नास जैम ठंडा होने के बाद गाड़ा हो कर सैट हो जाता है, चमचे से गिराने पर थक्के के रूप में गिरता है. <br/><br/>
दाल चीनी और जाय फल को कूट कर, पाउडर बनाकर जैम में डालकर मिला दीजिये. जैम ठंडा होने के बाद नीबू का रस भी निकाल कर जैम में मिला दीजिये.<br/><br/>
जैम को रखने के लिये कांच की बोतल को उबलते पानी से धोकर धूप में सुखा लीजिये. अनन्नास जैम को पूरी तरह ठंडा होने के बाद बोतल में जैम भर कर रख दीजिये.  जैम को एक बड़ी बोतल में रखने के बजाय छोटी छोटी कई बोतलों में रखना अधिक सही होता है.<br/><br/>
अनन्नास जैम (Pineapple Jam) को चपाती या परांठे के साथ, ब्रेड की सैन्डविच बनाकर, केक में मिलाकर, ब्रेड के अन्दर भरकर बेक करके जैसे जी चाहे, खाईये. </font>
</body>
</html>

<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
</head>

<body style=" color:#FFFFFF;background-color:#FFFFFF">
<font style="color:#000000">
<h2 align="center">मिस्सा मसाला परांठा </h2>
जब भी किसी शाम को कुछ झटपट बनाने का मन हो तो आटे के साथ बेसन, मसाले और हरे धनिये को मिला कर बनाया जाने वाला पारम्परिक मिस्सा मसाला परांठा बनाईये और इसे दही, चटनी अचार के साथ परोस दीजिये.  इसे हम बच्चों के टिफिन में भी रख सकते हैं.
<h3> आवश्यक सामग्री - Ingredients for Missa Paratha</h3>
गेहूं का आटा - 1 कप<br/>
बेसन - 1/2 - 1 कप<br/>
हींग - 1पिंच<br/>
अजवायन - 1/4 छोटी<br/>
अदरक - 1 इंच अदरक का टुकड़ा (पेस्ट बना लीजिये)<br/>
लाल मिर्च - 1/4 छोटी चम्मच से कम<br/>
जीरा - 1/4 छोटी चम्मच<br/>
नमक - स्वादानुसार (आधा छोटी चम्मच)<br/>
हल्दी पाउडर - 1/4 छोटी चम्मच<br/>
हरा धनियां - 3 - 4 टेबल स्पून<br/>
तेल - 2-4 छोटी चम्मच आटे में डालने के लिये और परांठे बनाने के लिये
<h3> विधि - How to make Missa Besan Paratha</h3>
डोंगे में गेहूं का आटा, बेसन, तेल, नमक, लालमिर्च, हल्दी, जीरा, हींग और हरा धनियां डालकर अच्छी तरह मिला लीजिये और पानी की सहायता से नरम आटा गूंथ कर तैयार कर लीजिये. गुथे आटे को ढककर आधा घंटे के लिये रख दीजिये आटा फूल कर सैट हो जायेगा.<br/>
<br/>
तवे को गरम कीजिये, आटे से थोड़ा सा आटा एक नीबू से थोड़ा अधिक तोड़ कर लोई बना लीजिये. लोई को सूखे गेहूं के आटे में लपेट कर चकले पर रखिये और पतला 2 1/2 - 3 इंच के व्यास में बेल कर तैयार कर लीजिये. बेले गये परांठे के ऊपर थोड़ा सा तेल डाल कर चारों ओर फैला लीजिये, चारों ओर से आटे को उठाते हुये बन्द कर दीजिये. जो गोल लोई बन कर तैयार हो गई है, उसे सूखे आटे में लपेट कर बेलिये, जैसे ही परांठा चकले से चिपकने लगे, बेले गये परांठे को फिर से सूखे आटे में लपेट कर, पतला परांठा बेल कर तैयार कर लीजिये.<br/>
<br/>
बेले हुये परांठे को मीडियम गरम तवे पर डालिये, परांठे को निचली सतह पर हल्का सा सिकने पर पलट दीजिये. जब परांठा दूसरी ओर हल्की ब्राउन चित्ती आते हुये सिक जाय तब पहली सतह पर 1 छोटी चम्मच तेल डालकर चारों ओर फैला दीजिये. परांठे को पलट दीजिये, दूसरी ओर भी तेल डालकर फैलाइये. परांठे को ऊपर से चमचे से दबाते हुये, ब्राउन चित्ती आने तक सेक कर पलट दीजिये. परांठे को दोनों ओर से ब्राउन चित्ती आने तक सेक कर उतार लीजिये. सिके हुए परांठे को किसी प्लेट पर रखी प्याली   पर रख लीजिये. सारे गोल परांठे इसी तरह बनाकर तैयार किये जा सकते हैं. <br/>
<br/>
मिस्से परांठे को तिकोना भी बना सकते हैं, तिकोना परांठा बनाने के लिये लोई उसी तरह से बना लीजिये. लोई को सूखे आटे में लपेट लीजिये और चकले पर रखकर 6-7 इंच के व्यास में बेल लीजिये. बेले गये परांठे के ऊपर 1/2 छोटी चम्मच तेल डालकर सारी सरफेस पर फैलाइये और आधा मोड़ लीजिये. आधे मुड़े परांठे के ऊपर थोड़ा सा तेल डालकर सारी सरफेस पर फैलाइये.  फिर से आधा मोड़ लीजिये.  तैयार तिकोन को सूखे आटे में लपेटिये और तिकोने आकार में ही पतला बेल कर तैयार कर लीजिये. बेले गये तिकोने परांठे को तवे पर डालकर बिलकुल गोल परांठे के तरीके से ही ब्राउन चित्ती आने तक सेक कर तैयार कीजिये. <br/>
<br/>
मसाला मिस्से परांठे तैयार है. परांठे के साथ, दही, चटनी, अचार, आलू टमाटर की सब्जी या  किसी भी सब्जी के साथ परोसिये और खाइये. <br/>
<br/>
2-3 सदस्यों के लिये<br/>
समय - 35 मिनिट </font>
</body>
</html>

<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
</head>

<body style=" color:#FFFFFF;background-color:#FFFFFF">
<font style="color:#000000">
<h2 align="center"> राजस्थानी स्टफ्ड बाटी </h2>
बाटी तंदूर में तो अच्छी बनतीं हीं हैं, ओवन में भी इन्हें बनाया जा सकता है. अगर बाटी आलू मटर भरी मसाला बाटीं हों तो इनका जबाब ही नहीं. तो आईये आज हम ओवन में मसाला बाटी (Dal bati recipe in OTG) बनायें
<h3> आवश्यक सामग्री </h3>
बाटी के लिये आटा लगाने के लिये<br/>
<br/>
गेहूं का आटा - 2 कप<br/>
सूजी - आधा कप<br/>
घी - 1/3 कप<br/>
नमक - 3/4 छोटी चम्मच<br/>
अजवायन - आधा छोटी चम्मच<br/>
बेकिंग सोडा - 1/4 छोटी चम्मच<br/>
बाटी में स्टफिंग के लिये<br/>
<br/>
आलू - 2 उबले हुये<br/>
हरे मटर के दाने - 1/4 कप<br/>
हरा धनियां - 2 टेबल स्पून<br/>
तेल - 1 टेबल स्पून<br/>
हींग - 1 पिंच<br/>
जीरा - 1/4 छोटी चम्मच<br/>
अदरक - आधा इंच टुकड़ा (कद्दूकस किया हुआ)<br/>
हरी मिर्च - 1 - 2 बारीक कटी हुई<br/>
अमचूर पाउडर - 1/4 छोटी चम्मच<br/>
धनियां पाउडर - आधा छोटी चम्मच<br/>
नमक - आधा छोटी चम्मच (स्वादानुसार)<br/>
हल्दी पाउडर - 1/4 चम्मच से कम<br/>
लाल मिर्च पाउडर - 1/4 छोटी चम्मच
<h3> विधि </h3>
किसी प्याले में आटा और सूजी मिक्स कर लीजिये, नमक, अजवायन, बेकिंग सोडा और आधा घी (2 टेबल स्पून घी) डालकर अच्छी तरह मिला लीजिये और थोड़ा थोड़ा पानी डाल कर चपाती के आटे से थोड़ा सख्त आटा गूथ कर तैयार कीजिये, बाटी के लिये आटा मसल मसल कर चिकना मत कीजिये, आटे को अच्छी तरह मिक्स कर लीजिये. इतना आटा लगाने में एक कप से थोड़ा सा कम पानी लगा है, गुथे आटे को ढककर आधा घंटे के लिये रख दीजिये ताकि आटा फूल कर सैट हो जाय. <br/>
<br/>
स्टफिंग <br/>
स्टफिंग के लिये आलू छील कर बारीक तोड़ लीजिये, पैन में तेल डालकर गरम करने रखिये. गरम तेल में जीरा और हींग डालिये, जीरा भुनने पर अदरक और हरी मिर्च डालिये थोड़ा सा भूनिये, हल्दी पाउडर, धनियां पाउडर और मटर के दाने डालकर 2 मिनिट तक भून लीजिये, बारीक किये हुये आलू डालिये, नमक, अमचूर पाउडर, लाल मिर्च पाउडर और हरा धनियां डालकर सारी चीजों को अच्छी तरह मिक्स होने तक पका लीजिये, स्टफिंग तैयार है. <br/>
<br/>
आधा घंटे बाद हाथ पर थोड़ा सा घी लगाकर आटे को हल्का सा मसल कर चिकना कर लीजिये. बाटी बनाने के लिये आटा तैयार है. <br/>
<br/>
आटे से लोइयां तोड़कर तैयार कीजिये, जितना चपाती बनाने के लिये लोई तोड़ते हैं उतनी बड़ी लोई तोड़ लीजिये (इतने आटे में 12 लोइयां बन गई हैं). एक लोई हाथ में उठाकर उंगलियों की सहायता से 2-3 इंच के व्यास में आटे को बड़ा लीजिये, और इसके ऊपर 1- 1.5 छोटी चम्मच स्टफिंग रखिये, चारों ओर से आटा उठा कर स्टफिंग को बन्द कीजिये, और बाटी को गोल आकार दीजिये, गोल बाटी को बेकिंग ट्रे में लगाइये, इसी तरह एक एक करके सारी लोइयां भर कर, गोले बनाकर, तैयार करके, थोड़़ी थोड़ी दूर पर लगा लीजिये. <br/>
<br/>
बाटी बेक कीजिये <br/>
ओवन को 230 डि.से. पर प्रीहीट कर लीजिये. बाटी की ट्रे को ओवन की मिडिल रैक पर रखिये और ओवन को 230 डि. से. पर 10 मिनिट के लिये सैट कर दीजिये. 10 मिनिट बाद बाटी को ओवन से बाहर निकालिये और चैक कीजिये, बाटी थोड़ी हल्की ब्राउन है, बाटी को उसी तापमान पर 2 मिनिट के लिये ओवन में रखकर निकाल लीजिये. बाटी गोल्डन ब्राउन हो गई हैं, बाटी बनकर तैयार हैं. <br/>
<br/>
गरम गरम बाटी को एक एक करके घी में डिप करके निकाल कर रख लीजिये, बाटी सर्व करने के लिये तैयार हैं. गरमा गरम स्टफ्ड बाटी को मिक्स दाल या अरहर की गाड़ी दाल और चटनी के साथ सर्व कीजिये.
<h3> सुझाव </h3>
स्टफिंग अपनी पसन्द के अनुसार मटर पनीर, मिक्स सब्जियां, ड्राई फ्रूट पनीर या दालों से बना कर तैयार करके भर सकते हैं. <br/>
<br/>
अलग अलग ओवन में बाटी पकने में समय का अन्तर आटा है, इसलिये पहले बाटी को 10 मिनिट बाद चैक कीजिये इसके बाद बाटी को गोल्डन ब्राउन सिकने तक चैक करते हुये, समय देकर पकाइये. </font>
</body>
</html>

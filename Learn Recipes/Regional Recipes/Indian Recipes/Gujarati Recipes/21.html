<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
</head>

<body style=" color:#FFFFFF;background-color:#FFFFFF">
<font style="color:#000000">
<h2 align="center"> पालक थेपला </h2>
गुजराती थेपला बनाने के लिये कोई भी हरे पत्ती की सब्जी चाहिये, मैथी (MethI Thepla), पालक या बथुआ (Bathua Thepla) कोई भी सब्जी ली जा सकती है. थेपला आप अपने लन्च या डिनर में बनाकर कभी भी खा सकते हैं या कही जा रहे हैं तो रास्ते के लिये आप थेपला बनाकर ले जा सकते हैं, आइये आज के डिनर में हम पालक थेपला (Palak Theplas) बनायें. <br/>
<br/>
थेपला परांठे की तरह ही बनाया जाता है. लेकिन इसका आटा मसाले (Indian Spices) और दही डालकर गूंथा जाता हैं और इसे बहुत पतला बेला जाता है, और धीमी आग पर सेका जाता है. परांठे के मुकाबले इनकी शेल्फ लाइफ अधिक होती है. इन्हें 3 - 4 दिन तक रखकर खाया जा सकता है.
<h3> आवश्यक सामग्री </h3>
गेहूं का आटा - 250 ग्राम ( 2 कप)<br/>
पालक - बारीक कटा हुआ एक कप<br/>
नमक - 3/4 छोटी चम्मच (स्वादानुसार)<br/>
जीरा - 1/2 छोटी चम्मच<br/>
अजवायन - 1/4 छोटी चम्मच<br/>
हरी मिर्च - 1- 2 बारीक कटी हुई (यदि आप चाहें)<br/>
लाल मिर्च - एक चौथाई छोटी चम्मच<br/>
हल्दी पाउडर - एक चौथाई छोटी चम्मच<br/>
दही - 1/2 कप<br/>
तेल - 2 टेबल स्पून आटे में डालकर गूथने के लिये<br/>
तेल - थेपला पर लगाने के लिये
<h3> विधि </h3>
गेहूं के आटे को किसी बर्तन में छान कर निकाल लीजिये. आटे के बीच में जगह बनाइये, इस जगह में पालक, नमक , जीरा, अजवायन, हरी मिर्च, लाल मिर्च, हल्दी पाउडर, दही और तेल डालकर अच्छी तरह मिला लीजिये. पानी की सहायता से नरम आटा गूथ लीजिये. आटे को 20 मिनिट के लिये ढककर रख दीजिये. थेपला बनाने के लिये आटा तैयार है. <br/>
<br/>
तवा आग पर रख कर गरम कीजिये, आटे से एक नीबू के बराबर आटा तोड़िये गोल कीजिये या सारे आटे से छोटे छोटे गोले बनाकर रख लीजिये. सूखा आटा (परोथन) लगाकर एकदम पतला 6-7 इंच के व्यास में गोल थेपला बेलिये. बेला हुआ थेपला गरम तवे पर डालिये और दोनों ओर थोड़ा थोड़ा (एक छोटी चम्मच )तेल लगाकर, धीमी और मीडियम आग पर, कलछी से दबा दबाकर दोनों ओर ब्राउन होने तक थेपला सेकिये. सेका हुआ थेपला तवे से उतार कर किसी प्लेट या कैसरोल में रखिये और दूसरा थेपला इसी तरह बनाकर फिर से सेकिये(सारे थेपला बनाकर रखने के लिये पहले थेपला डलिया किसी बड़ी प्याले के ऊपर खुले खुले रखिये, ताकि वह ठंडे हो जायं और सारे थेपला को एक के ऊपर एक करके कैसरोल में बन्द कर दीजिये). <br/>
<br/>
सारे आटे के थेपला इसी तरह बना कर तैयार कर लीजिये. स्वादिष्ट पालक के थेपला (Gujarati Pakal Thepla) दही, रायता या टमाटर आलू, चटनी, अचार के साथ परोसिये और खाइये. बचे हुये खेपला सुबह नाश्ता के काम में लीजिये ये बड़े स्वादिष्ट लगते हैं. <br/>
<br/>
थेपला किसी भी लम्बी जर्नी और पिकनिक पर ले जाने के लिये अच्छे रहते हैं, इककी सैल्फ लाइफ अधिक होती है. </font>
</body>
</html>

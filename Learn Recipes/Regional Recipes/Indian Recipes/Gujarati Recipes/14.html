<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
</head>

<body style=" color:#FFFFFF;background-color:#FFFFFF">
<font style="color:#000000">
<h2 align="center"> दाबेली </h2>
दाबेली गुजरात का लोकप्रिय स्ट्रीट फूड है. यह दिखने में बर्गर जैसा लगता है लेकिन इसका स्वाद एकदम हटकर है. इसका खट्टा, मीठा, तीखा और नमकीन स्वाद आप सभी को बहुत पसंद आयेगा.
<h3> आवश्यक सामग्री </h3>
पाव - 8<br/>
मक्खन - 2 टेबल स्पून<br/>
मीठी चटनी - आधा कप<br/>
लाल या हरी चटनी- आधा कप<br/>
मसाला मूगफली - 2 टेबल स्पून<br/>
पतले सेव - आधा कप<br/>
हरा धनियां - बारीक कटा हुआ आधा कप<br/>
अनार के दाने - आधा कप
<h3> दाबेली मसाला </h3>
साबुत धनियां - 2 छोटी चम्मच<br/>
जीरा - 1 छोटी चम्मच<br/>
लाल मिर्च - 1<br/>
दाल चीनी - एक इंच का टुकड़ा<br/>
लौंग - 2<br/>
काली मिर्च - 3-4
<h3> दाबेली स्टफिंग </h3>
आलू - 4<br/>
टमाटर - 2<br/>
हरी मिर्च - 1<br/>
अदरक - 1 इंच लम्बा टुकड़ा<br/>
मक्खन - 1 टेबल स्पून<br/>
तेल - 1 टेबल स्पून<br/>
जीरा - आधा छोटी चम्मच<br/>
हींग - 1 पिंच<br/>
हल्दी पाउडर - 1/4 छोटी चम्मच<br/>
चीनी - 3/4 छोटी चम्मच (यदि आप चाहें)<br/>
नीबू का रस - 1 छोटी चम्मच(यदि आप चाहें)<br/>
नमक - स्वादानुसार (आधा छोटी चम्मच)
<h3> विधि </h3>
आलू को उबाल कर छीलिये और बारीक तोड़ लीजिये. टमाटर को धोइये और छोटा छोटा काट लीजिये. अदरक को कद्दूकस कर लीजिये या पेस्ट बना लीजिये. हरी मिर्च को बारीक काट लीजिये. <br/>
<br/>
अब स्टफिंग में मिलाने के लिये दाबेली मसाला बना लेते है. <br/>
<br/>
दाबेली मसाला<br/>
लाल मिर्च को छोड़ कर सारे मसाले गरम तवे पर डालकर हल्के से ब्राउन होने तक भून लीजिये. भुने हुये मसाले ठंडा कीजिये और बारीक पीस लीजिये. दाबेली मसाला तैयार है. इस मसाले को दाबेली स्टफिंग को भूनते समय मिला लेते हैं. <br/>
<br/>
दाबेली स्टफिंग<br/>
कढ़ाई में मक्खन और तेल डाल कर गरम कीजिये, गरम मक्खन में हींग और जीरा डालिये, जीरा हल्का सा भूनने पर अदरक, हरी मिर्च और हल्दी पाउडर डालिये, हल्का सा भूनिये, कटे टमाटर डालिये और टमाटर के मैस होने तक भूनते हुये पका लीजिये. आलू, नमक और दाबेली मसाला मिलाइये और 3 - 4 मिनिट तक चलाते हुये भूनिये. दाबेली स्टफिंग तैयार है, स्टफिंग को प्याले में निकाल कर रख लीजिये. <br/>
<br/>
दाबेली बनाइये<br/>
पाव को 2 साइड से इस तरह काटिये कि वह बची हुई 2 साइड से जुड़ा रहे, तवे को गरम कीजिये, कटे पाव के ऊपर और नीचे थोड़ा सा मक्खन लगा कर, पाव को दोंनो ओर से हल्का ब्राउन होने तक सेक लीजिये. <br/>
<br/>
पाव के काटे गये भाग को खोलिये, खुले भाग के अन्दर दोंनों तरह एक ओर मीठी और दूसरी ओर नमकीन हरी चटनी लगाइये, अब एक चम्मच ऊपर तक भर का दाबेली स्टफिंग रखिये, इसके ऊपर छोटी चम्मच सींग दाना, 1 छोटी चम्मच सेव, 1 छोटी चम्मच हरा धनियां, और 1 छोटी चम्मच अनार दाने रखिये. दाबेली को हाथ से दबा कर बन्द कर दीजिये. <br/>
<br/>
स्वादिष्ट दाबेली तैयार हैं, गरम गरम ताजा दाबेली परोसिये और खाइये. </font>
</body>
</html>

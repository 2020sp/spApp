<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
</head>

<body style=" color:#FFFFFF;background-color:#FFFFFF">
<font style="color:#000000">
<h2 align="center"> चंदिया </h2>
चंदिया त्यौहारों के दूसरे दिन बनाई जाती है. शादी विवाह में भी वधू के आने पर चंदिया बनाई जाती है. जब अधिक मीठा और तला हुआ खाने से आपका पेट परेशान हो लेकिन आपका मन कुछ मजेदार खाने को करे तो आप चंदिया बना सकते हैं. <br/>
<br/>
चंदिया छिलका वाली उरद की दाल से या धुली उरद की दाल से बनाई जाती है, लेकिन छिलका उरद दाल से बनी चंदिया ज्यादा स्वादिष्ट होती है. आइये चंदिया बनाना शुरू करते हैं.
<h3> आवश्यक सामग्री </h3>
उरद छिलका वाली दाल - 250 ग्राम (2 कप)<br/>
नमक - स्वादानुसर (एक छोटी चम्मच)<br/>
हींग - 1/6 छोटी चम्मच<br/>
तेल - चंदिया तलने के लिये
<h3> विधि </h3>
उरद की दाल को साफ कीजिये, धोइये और पानी में 4 घंटे के लिये भिगो दीजिये. <br/>
<br/>
भीगी हुई दाल से छिलके उतारने के लिये: कोई गहरा बर्तन लीजिये, दाल को हाथों से अच्छी तरह मलिये, मली दाल के बर्तन में पानी भरिये, बर्तन को हिला कर छिलके तैरा कर ऊपर कीजिये, बर्तन को एक ओर तिरछा करके पानी गिराइये, पानी के साथ छिलके निकल जाते है (साबधानी के लिये पानी को छलनी में गिरा सकते हैं, ताकि कभी दाल गिरे तो भी छलनी में ही रहेगी). छिलके हटा कर अलग बर्तन में डालते जाइये, फिर से दाल को हाथ से मलिये और दाल के बर्तन में पानी भरिये, बर्तन को हिलाइये, छिलके ऊपर आने पर, बर्तन को तिरछा करके पानी गिराइये और छिलके हटाइये, इस तरीके से दाल जब तक धोते रहना है तब तक कि दाल से सारे छिलके न निकल जायें. <br/>
<br/>
धोई हुई दाल को बिना पानी डाले मोटी मोटी पीस लीजिये. पिसी दाल को बड़े बर्तन में डालिये और खूब फैटिये. इतनी दाल से लगभग 20-25 चंदिया बन जायेंगी. <br/>
<br/>
एक बड़े बर्तन में 1 लीटर पानी निकालिये, नमक और हींग डालकर घोलिये, इस पानी में चंदिया को डुबाकर रखना है. <br/>
<br/>
कढाई में तेल डालकर गरम कीजिये. एक कटोरी पर रूमाल या सूती कपड़ा डालकर, रूमाल या कपड़े से कटोरी को कवर करते हुये, पीछे की ओर खींच कर, टाइट करते हुये पकड़ लीजिये. दूसरी कटोरी में आधा कटोरी पानी भर कर रख लीजिये. <br/>
<br/>
कटोरी पर लगे कपड़े को पानी लगाकर भिगोइये, उरद की फैटी हुई दाल से थोड़ी सी दाल निकालिये, कटोरी पर कपड़े लगे भाग पर रखिये, उंगली को पानी में भिगोकर, उंगली की सहायता से दाल को चपटा पतला गोल फैलाइये, चंदिया को 2 1/2 इंच व्यास या कटोरी के व्यास के बराबर बड़ा कर लीजिये. उंगलियों की सहायता से चंदिया को कटोरी के कपड़े पर से हटाकर सीधे हाथ पर रखिये और गरम तेल में डालिये. दूसरी, तीसरी चंदिया भी कटोरी के ऊपर इसी तरह बनाइये और गरम तेल में डालिये. <br/>
<br/>
चंदिया को पलट कर हल्का ब्राउन होने तक तलिये. ब्राउन तली हुई चंदिया नमक के पानी में डालिये. दूसरी और चंदिया चंदिया बनाइये, कढ़ाई में डालिये, ब्राउन होने तक तल कर निकालिये और नमकीन पानी में डालिये. सारी चंदिया इसी तरह बनाकर तल कर नमकीन पानी में डालकर डुबाकर रख लीजिये. <br/>
<br/>
जब चंदिया पानी में फूल कर नरम हो जांय तब इन्हें निकालिये. नरम स्वादिष्ट चंदिया चाट मसाला और चटनी के साथ परोसिये और खाइये. </font>
</body>
</html>

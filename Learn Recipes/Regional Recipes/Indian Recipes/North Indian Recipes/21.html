<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
</head>

<body style=" color:#FFFFFF;background-color:#FFFFFF">
<font style="color:#000000">
<h2 align="center"> नागोरी पूरी </h2>
बेड़मी पूरी और नागोरी पूरी दिल्ली की खास पूरियां है जो सुबह सुबह नाश्ते में खायी जाती हैं. आकार में सामान्य पूरी से छोटी, फूली फूली नागोरी पूरी को आलू मसाला सब्जी और सूजी के हलवेके साथ बनाकर परोसा जाता है. नागौरी पूरी का खास बिस्कुटी कुरकुरा स्वाद आप सभी को बहुत पसंद आयेगा.
<h3> आवश्यक सामग्री </h3>
मैदा - 1 कप<br/>
सूजी - 1/2 कप<br/>
तेल - 2 टेबल स्पून आटे में डालकर गूथने के लिये<br/>
अजवायन - 1/4 छोटी चम्मच<br/>
नमक - आधा छोटी चम्मच (स्वादानुसार)<br/>
तेल - पूरी तलने के लिये
<h3> विधि </h3>
मैदा को किसी बड़े प्याले में निकाल लीजिये, सूजी भी प्याले में डाल दीजिये, नमक, अजवायन और तेल डालकर अच्छी तरह मिक्स कर लीजिये. गुनगुने पानी की सहायता से नरम आटा गूथिये (इतना आटा गूथने में लगभग आधा कप पानी लग जाता है), गुथे आटे को ढककर आधा घंटे के लिये रख दीजिये ताकि आटा फूल कर सैट हो जाय. <br/>
<br/>
आधा घंटे बाद तेल के हाथ से आटे को मसल कर चिकना कर लीजिये, अब आटे से छोटी छोटी लोइयां तोड़ कर तैयार कर लीजिये, इतने आटे से 16 - 18 लोइयां बन जायेंगी. लोइयों को गोल करके, दबाकर पेड़ा का आकार दे दीजिये. <br/>
<br/>
कढ़ाई में तेल गरम करने के लिये रख दीजिये और एक एक लोई उठाकर 2 - 2 1/2 इंच के व्यास में छोटी छोटी पूरियां बेलना शुरू कर दीजिये. पूरियां बीच में पतली न हों इसलिये उन्हैं किनारे से बेलें तो अच्छी बेली जायेंगी. 6-8 पूरीयां बेल कर तैयार कर लीजिये. <br/>
<br/>
तेल गरम हो गया है चैक कर लीजिये. इसे चैक करने के लिये तेल में थोड़ा सा आटा तोड़कर डालिये, आटा सिककर ऊपर उठकर आना चाहिये, तेल गरम है, नागोरी पूरी तलने के लिये अधिक गरम तेल मत कीजिये, मीडियम गरम तेल में और मीडियम आग पर नागोरी पूरी तलने के लिये डालिये, एक बार में जितनी पूरी 3-4 कढ़ाई में आ जाय उतनी डाल दीजिये, पूरी को कलछी से दबा कर फुलाइये और पलट पलट कर गोल्डन ब्राउन होने तक तल कर, नैपकिन पेपर बिछी किसी प्लेट पर निकाल रख लीजिये. सारी पूरी इसी तरह तल कर तैयार कर लीजिये. <br/>
<br/>
आलू मसाला सब्जी और सूजी का हलवा तो आपने पहले ही तैयार करके रख लिया है, तो अब गरमा गरम क्रिस्पी नागोरी पूरी को आलू मसाला सब्जी और सूजी के हलवा के साथ परोसिये और खाइये.
<h3> सुझाव</h3>
पूरी खस्ता और फूली फूली अच्छी बने इसके के लिये आटे को गूथ कर आधा घंटे के लिये अवश्य रखें. पूरी को बेलते समय ध्यान रखे कि पूरी एक जैसी हो और बीच से पतली न हो. पूरी तलते समय तेल मीडियम गरम हो, और मीडियम, धीमी आग पर पूरी को गोल्डन ब्राउन होने तक तल कर निकालें </font>
</body>
</html>

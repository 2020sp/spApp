<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
</head>

<body style=" color:#FFFFFF;background-color:#FFFFFF">
<font style="color:#000000">
<h2 align="center">मूंग दाल दोसा </h2>
मूंगदाल का दोसा आसान और जल्दी बनने वाला नाश्ता है. मूंगदाल को भीगकर तैयार होने में एक घंटा ही लगता है और इसके बैटर को फर्मेन्ट करने की जरूरत भी नहीं होती. स्वाद में लाजबाव कुरकुरा मूंगदाल का दोसा आपको बहुत पसंद आयेगा.
<h3> आवश्यक सामग्री - Ingredients for Moong Dal Dosa</h3>
मूंग दाल - 1/2 कप<br/>
चावल - 1/4 कप<br/>
हरा धनियां - 2 टेबल स्पून (बारीक कतरा हुआ)<br/>
नमक - 1/2 छोटी चम्मच से थोड़ा सा अधिक या स्वादानुसार<br/>
हरी मिर्च - 1<br/>
तेल - दोसा सेकने के लिये
<h3> विधि - How to make Moong Dal Dosa?</h3>
छिलके वाली मूंग दाल को पानी में 3-4 घंटे के लिए भिगो दीजिये. चावल को साफ कीजिये, धोइये और अलग प्याले में उतने ही समय के लिये भिगो दीजिये. <br/>
<br/>
दाल को अच्छे से मसल कर इसके छिलके उतार लीजिए, छिलके को पानी पर तैराइये और निकाल दीजिये, तरीका वीडियो से देखा जा सकता है.. दाल और चावल से पानी निकालिये और हल्का दरदरा पीस लीजिए, इसमें हरी मिर्च और आवश्यकतानुसार पानी डाल पीसा जा सकता है, मिश्रण को बड़े प्याले में निकाल लीजिये. <br/>
<br/>
मिश्रण में नमक और हरा धनिया डाल कर मिक्स कर लीजिए. मिश्रण न ज्यादा पतला और न ज्यादा गाढ़ा होना चाहिए एकदम सही कंसिस्टेंसी में होना चाहिए, जिस तरह दोसा बनाने का बैटर तैयार कर लीजिये. दोसे बनाने के लिये घोल तैयार है. <br/>
<br/>
दोसा बनाने के लिये नानस्टिक तवा गैस पर रखिये, हल्का गरम कीजिये और तवे पर थोड़ा सा तेल डालकर चारों ओर फैलाइये, मिश्रण से 1 से डेढ़ चमचा घोल लेकर तवे पर एक जैसा पतला-पतला फैलाइये. थोड़ा सा तेल चम्मच से दोसे के चारों ओर डालिये. तेज और मीडियम गैस पर दोसे को नीचे की ओर से गोल्डन ब्राउन होने तक सिकने दीजिये.<br/>
<br/>
दोसा निचली सतह पर अच्छा गोल्डन ब्राउन सिक कर तैयार है. दोसा पूरी तरह से सिक गया है और क्रिस्पी भी है. दोसे को उतार कर प्लेट में रख लीजिये और दूसरा दोसा बनाने के लिये गैस को धीमा कर लें, तवे पर पानी के छींटे मारें, ताकि तवा थोड़ा ठंडा हो जाय, अब पेपर नेपकिन से या गीले मोटे कपड़े से अच्छी तरह पोछिये, तवा अधिक गरम न हो, दोसा फैलाते समय तवा ठंडा होने से दोसा आसानी से फैलाया जा सकता है, दूसरे दोसे के लिये चमचा भर कर मिश्रण निकालिये और तवे पर पतला फैलाइये और नीचे से गोल्डन ब्राउन होने तक सेकिये, सारे दोसे इसी तरह बना कर तैयार कर लीजिये. <br/>
<br/>
गरमा गरम मूंग दाल के दोसे को हरे धनिये की चटनी टमेटो सॉस या मूंगफली की चटनी के साथ परोसिये और खाइये.
<h3> सुझाव :</h3>
छिलके वाली मूंग दाल की जगह धुली मूंग दाल भी ली जा सकती है.<br/>
<br/>
दोसे का बैटर तवे पर फैलाते समय तवा हल्का गरम होना चाहिए ज्यादा गरम तवा होने पर दोसा चिपक जाएगा और फैलेगा नहीं.<br/>
<br/>
दोसे में आप मसाले वाले आलू या पनीर की स्टफिंग भी यूज कर सकते हैं. </font>
</body>
</html>

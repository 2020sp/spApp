<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
</head>

<body style=" color:#FFFFFF;background-color:#FFFFFF">
<font style="color:#000000">
<h2 align="center"> सिवई की इडली </h2>
सिवई की खीर, सिवई का हलवा या सिवई पुलाव ये सब तो अच्छे लगते ही हैं. सिवइयों से बनी इडली भी बहुत ही स्वादिष्ट होती हैं, बहुत ही कम तेल से बनी ये रैसिपी आप नाश्ते में या शाम को कभी बना कर खा सकते हैं, तो आइये आज सिवइयों की इडली (Vermicelli idli ) बनाते हैं.
<h3> आवश्यक सामग्री </h3>
सिवई (वरमीसैली) - 1 कप<br/>
सूजी (रवा) - 1/2 कप<br/>
दही - 1 कप<br/>
नमक - स्वादानुसार (3/4 छोटी चम्मच)<br/>
तेल - 2 टेबल स्पून<br/>
राई - 1/4 छोटी चम्मच<br/>
उरद की दाल - 1 छोटी चम्मच<br/>
करी पत्ता - 10-12 (बारीक कतर लीजिये)<br/>
हरी मिर्च - 1 छोटी ( बारीक कतर लीजिये, यदि आप चाहें)<br/>
अदरक - 1 इंच लम्बा टुकड़ा ( छोटा छोटा काट लीजिये)<br/>
ईनो साल्ट - 3/4 छोटी चम्मच
<h3> विधि </h3>
सिवई और सूजी को छान कर एक कढ़ाई में डालिये, हल्का भूरा, सुगन्ध आने तक दोंनो को एक साथ ही भून कर किसी प्याले मे निकाल लीजिये. <br/>
<br/>
दही को फैट कर सिवइयों में मिलाइये, यदि घोल गाड़ा लग रहा हो तो 1-2 टेबल स्पून पानी डाल सकते हैं, सब को अच्छी तरह मिला दीजिये. <br/>
<br/>
छोटी कढाई में तेल डालिये और सरसों डाल कर तड़कने दीजिये, उरद दाल डालिये और ब्राउन होने तक भून लीजिये, करी पत्ता, अदरक और हरी मिर्च भी डाल दीजिये. <br/>
<br/>
भुना हुआ मसाला और नमक डाल कर सिवई दही के घोल में मिला दीजिये. सभी चीजों को अच्छी तरह मिला कर मिश्रण को 15 - 20 मिनिट के लिये ढककर रख दीजिये. <br/>
<br/>
कुकर में 2 गिलास पानी भर कर गरम होने रख दीजिये. इडली स्टैन्ड के खांचों पर तेल लगाकर चिकना कर लीजिये. <br/>
<br/>
सिवई के घोल में ईनो साल्ट डालिये और चमचे से मिला दीजिये, (मिश्रण को चमचे से बहुत देर तक न चलाते रहिये), जैसे ही घोल में एअर बबल दिखाई देने लगे, घोल को चलाना बन्द कर देंगे, मिश्रण को चमचे से भरकर इडली स्टैन्ड के खाचों में डालिये, मिश्रण से भरे खांचे इडली स्टैन्ड में अरेन्ज करके इडली स्टैन्ड को कुकर के पानी में भाप बनने पर, कुकर में रख कर ढक्कन बन्द कर दीजिये लेकिन ढक्कन पर सीटी मत लगाइये. <br/>
<br/>
10 -11 मिनिट के अन्दर इडली पक कर तैयार हो जाती हैं. आग बन्द कर दीजिये. कुकर का ढक्कन खोलिये, खांचों को अलग करके रखिये. <br/>
<br/>
इडली ठंडी होने पर चाकू की सहायता से इडली स्टैन्ड के खांचों से इडली निकाल कर प्याले या प्लेट में लगाइये. सिवई की इडली तैयार है. <br/>
<br/>
गरमा गरम सिवई की इडली (Vermicelli idli) , मूंगफली की चटनी, नारियल की चटनी या चने की दाल की चटनी, हर धनिये की चटनी किसी के साथ परोसिये और खाइये.
<h3> सावधानियां </h3>
1. इडली के लिये बैटर न तो अधिक पतला हो न अधिक गाढ़ा एसा होने से इडली अच्छी स्पंजी नहीं बनती. <br/>
<br/>
2. मिश्रण को 20 मिनिट रखने के बाद एक बार और अच्छी तरह मिक्स कर लीजिये, इडली स्टैन्ड को तेल लगाकर तैयार कर लीजिये और अब मिश्रण में ईनो फ्रूट साल्ट डालकर मिक्स कीजिये, जैसे ही मिश्रण फूलता से दिखने लगे, मिश्रण को चमचे से चलाना बन्द कर दीजिये. मिश्रण को ईनो फ्रूट साल्ट डाल कर बहुत ज्यादा फैटने से, रियेक्सन के बाद जो गैस निकल रही हैं वो निकल जायेंगी और इडली अच्छी स्पंजी नहीं बनेंगी. </font>
</body>
</html>

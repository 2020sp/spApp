<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
</head>

<body style=" color:#FFFFFF;background-color:#FFFFFF">
<font style="color:#000000">
<h2 align="center"> वेज मोमोज़ </h2>
मोमोज़ भाप में पकाए जाते हैं. इन्हे बनाने में तेल भी बहुत कम लगता है. इसलिए ये खाने में हल्के और पौष्टिक भी होते हैं. मोमोज़ एक तिब्बती, लज़ीज़ व्यंजन है जिसे भारत में लोग बेहद पसंद करते हैं.
<h3>ज़रूरी सामग्री</h3>
मोमोज़ के लिए<br/>
<br/>
मैदा - 100 ग्राम ( 1 कप )<br/>
मोमोज़ की स्टफिंग के लिए<br/>
<br/>
शिमला मिर्च - 1<br/>
बन्द गोभी -  एक कप ( कद्दूकस की हुई)<br/>
गाजर -  आधा कप कद्दूकस की हुई<br/>
टोफू या पनीर - आधा कप क्रम्बल किया हुआ<br/>
तिल का तेल - 2 टेबल स्पून<br/>
काली मिर्च - एक चौथाई चम्मच से कम<br/>
लाल मिर्च - 1/4 चम्मच से आधा (अगर आप चाहें)<br/>
हरी मिर्च - 1 बारीक कटी<br/>
अदरक - 1 इंच टुकड़ा कद्दूकस किया हुआ<br/>
सिरका 1 टेबल स्पून<br/>
सोया सास - 1 टेबल स्पून<br/>
हरा धनियाँ -  2 टेबल स्पून ( बारीक कटा हुआ )<br/>
नमक - स्वादानुसार (1/4 छोटी चम्मच से थोड़ा अधिक)<br/>
<h3>विधि</h3>
एक बर्तन में मैदे को छान लें फिर उसमें पानी मिलाते हुए उसे नरम गूंथ लें. अब आटे को 1 घंटे के लिए ढक कर रख दें ताकि आटा फूल कर सैट हो जाए. <br/>
<br/>
जब तक आटा फूल कर सैट होता है स्टफिंग तैयार कर लें. (आप चाहें तो स्टफिंग में लहसुन और प्याज़ भी मिला सकते हैं. इसके लिए सबसे पहले प्याज़ और लहसुन को भूनें और बाद में बाकी सब्ज़ियां डाल कर स्टफिंग बनाएं. ) <br/>
<br/>
कढा़ई में तेल गरम करके अदरक और हरी मिर्च डाल कर थोडा़ सा भून लें. सारी कटी सब्ज़ियां और तोफू या पनीर जो भी आपने लिया है डाल लें. अब इसमें नमक,लाल मिर्च, काली मिर्च, सिरका, सोया सास और हरा धनिया डाल कर मिलाएं. इसे 2 मिनट तक चलाते हुए भूनें. <br/>
<br/>
अब आटा फूल चुका है. आप इसमें से छोटी-छोटी लोईयां बनाईये (लगभग 20-22). एक लोई को लेकर, सूखे आटे में लपेटकर उसे 3 इंच के व्यास में पूरी की तरह पतला बेल लें. अब बेली हुई पूरी में स्टफिंग भर कर चारों तरफ से मोड़ डालते हुए इसे बंद कर दें. आप चाहें तो इसे गुझिया की तरह मोड़ डालते हुए भी बंद कर सकते हैं. सारे मोमोज़ को ऎसे ही भरकर तैयार कर लें. <br/>
<br/>
मोमोज़ को पकाने के लिए हम इन्हें मोमोज़ वाले बर्तन में पका सकते हैं. इस बर्तन में 3-4 बर्तन एक दूसरे कि उपर लगे रहते हैं. सबसे नीचे वाला बर्तन आकार में थोडा़ सा बडा़ होता है, जिसमें पानी डाला जाता है. उपर के बाकी बर्तनों में जाली बनी रहती है. <br/>
<br/>
मोमोज़ के बर्तन में मोमोज़ पकाने के लिए इसके नीचे वाले बर्तन में एक तिहाई पानी डाल कर गैस पर उबलना रख दें. फिर बाकी के तीन या चार जाली वाले बर्तनों में मोमोज़ डाल कर पानी वाले बर्तन पर रख दें. 10 मिनट पकाएं. सबसे पहले सबसे नीचे वाले मोमोज़ बन गये हैं. इसलिए सबसे नीचे वाले बर्तन को सबसे उपर कर दें और दूसरे बर्तन को नीचे कर दें. अब 8 मिनट तक पका कर इस बर्तन को भी उपर कर दें और तीसरे बर्तन को सबसे नीचे कर दें और 5-6 मिनट के लिए पका लें. (पकाने का समय इसलिए कम किया जा रहा है क्योंकि उपर के बर्तनों में हल्की भाप जाने से वो हल्का-ह्ल्का पक जाते हैं.) सारे मोमोज़ तैयार हो गये हैं. <br/>
<br/>
अगर आपके पास मोमोज़ बनाने वाला बर्तन ना हो तो एक ऎसे बर्तन में पानी डाल कर उबालें जिसमें चावल छानने वाली चलनी आराम से आ जाए. चलनी में मोमोज़ रखें, पानी में कोई भी स्टैंड रख कर उस पर इस चलनी को रख दें. लेकिन ध्यान रहे कि पानी चलनी में ना जाए. मोमोज़ को 10 मिनट के लिए पका लें. ज़्यादा मोमोज़ को बारी बारी चलनी में डाल कर पका लें. <br/>
<br/>
गर्मा-गर्म मोमोज़ तैयार हैं. इन्हें प्लेट में निकालें और लाल मिर्च की चट्नी या हरे धनिया की चटनी के साथ खाएं. <br/>
<br/>
मोमोज़ की चटनी<br/>
मोमोज़ के साथ एक खास प्रकार की तीखी चटनी खाई जाती है. जिसे बनाना भी काफ़ी आसान है.
<h3> ज़रूरी सामग्री</h3>
टमाटर - 2<br/>
साबुत लाल मिर्च - 5-6<br/>
जीरा - आधा छोटी चम्मच<br/>
मेथी दाना - आधा छोटी चम्मच<br/>
हल्दी - 2 पिंच<br/>
हींग - 1-2 पिंच<br/>
नमक - स्वादानुसार<br/>
तेल - 1 टेबल स्पून
<h3> विधि</h3>
टमाटर को धो कर काट लें. <br/>
<br/>
कढा़ई में तेल डाल कर उसमें हींग, जीरा और मेथी दाना डाल कर तड़का लें. फिर इसमें हल्दी, कटे टमाटर और साबुत लाल मिर्च डाल कर टमाटर के गलने तक 3-4 मिनट के लिए पका लें. फिर गैस बंद करके इसे ठंडा कर लें. ठंडा होने के बाद इसमें नमक डाल कर मिक्सर में इसे बारीक पीस लें. <br/>
<br/>
मोमोज़ की चटनी तैयार है. इस तीखी चटनी के साथ मोमोज़ का मज़ा लें. <br/>
<br/>
अगर आप चाहे तो चटनी को भी लहसुन के साथ बना सकते हैं. इसके लिए हींग की जगह लहसुन की 5-6 कलियां लेकर जीरा, मेथी भूनने के बाद भूनें और फिर उपर बताई  विधि के अनुसार बना लें.
<h3>ध्यान दें</h3>
मोमोज़ की स्टफिंग में बंदगोभी और गाज़र मुख्य सब्ज़ी हैं. आप अपनी पसंद से किसी सब्ज़ी को कम या ज़्यादा डाल सकते हैं.

आप कद्दूकस किया हुआ पनीर डाल कर पनीर मोमोज़ भी बना सकते हैं जो खाने में बेहद स्वादिष्ट लगते हैं. </font>
</body>
</html>

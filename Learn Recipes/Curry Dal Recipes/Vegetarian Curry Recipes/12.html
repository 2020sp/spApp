<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
</head>

<body style=" color:#FFFFFF;background-color:#FFFFFF">
<font style="color:#000000">
<h2 align="center">भरवां आलू</h2>
आलू के अन्दर मावा या पनीर में ड्राई फ्रूट मिलाकर बनी स्टफिंग को भर कर, बनाई गई स्टफ्ड आलू की सब्जी बहुत अच्छी लगती है. हम इसे किसी भी खास अवसर पर बना सकते हैं.
<h3> आवश्यक सामग्री - Ingredients for Bharwan Aloo Curry Recipe </h3>
आलू - 4 (80 प्रतिशत उबले हुए, हल्के से सख्त आलू)<br/>
पनीर स्टफिंग के लिए - 100 ग्राम<br/>
काली मिर्च पाउडर - 1/4 छोटी चम्मच से कम<br/>
काजू - 8-10<br/>
मैदा - 2 टेबल स्पून<br/>
टमाटर - 4 (300 ग्राम)<br/>
हरी मिर्च - 2<br/>
अदरक - 1 इंच<br/>
क्रीम - 1/2 कप<br/>
हरा धनिया - 2-3 टेबल स्पून (बारीक कटा हुआ)<br/>
तेल - तलने के लिए<br/>
जीरा - 1/2 छोटी चम्मच<br/>
हींग - 1 पिंच<br/>
हल्दी पाउडर - 1/4 छोटी चम्मच<br/>
धनियां पाउडर - 1.5 छोटी चम्मच<br/>
नमक - 1 छोटी चम्मच से कम<br/>
लाल मिर्च पाउडर - 1/4 छोटी चम्मच<br/>
गरम मसाला - 1/4 छोटी चम्मच
<h3> विधि - How to make Stuffed Potato Curry Recipe </h3>
उबले हुए आलू को छील कर दो भागों में काट लीजिए. पीलर की सहायता से आलू को खोखला करें, ताकि आलू के अन्दर मसाला भरा जा सके. आलू के अन्दर से निकले हुये गूदे को एक प्लेट में रख लें. <br/>
<br/>
स्टफिंग बनाकर तैयार कर लीजिये: पनीर को क्रश कर लीजिए अब इसमें काली मिर्च, थोडा़ नमक, थोडा़ सा हरा धनिया और काजू को छोटे-छोटे टुकडों काट कर इसमें मिक्स कर लीजिए. स्टफिंग बनकर तैयार है. एक आलू लीजिए चम्मच की मदद से स्टफिंग को खोखले किये गये आलू में भर दीजिये, सारे आलू भर कर तैयार कर लीजिये. <br/>
<br/>
कढ़ाई में तेल डाल कर गरम करें. मैदा का गाढ़ा घोल बना लीजिए, अब स्टफड आलू को मैदा के घोल में डुबोएं और गर्म तेल में डाल दीजिए, जितने आलू एक बार में कढा़ई में आ जाएं उतने डाल दीजिए और इन्हैं पलट-पलट कर गोल्डन ब्राउन होने तक तल लीजिए. तले आलू प्लेट में निकाल लीजिए और सभी आलू को इसी प्रकार तेल में डाल कर तल लीजिए. <br/>
<br/>
दूसरी कढ़ाई लें और उसमें में दो टेबल स्पून तेल डालें, गरम तेल में जीरा डाल दें. जीरा भूनने के बाद, हींग, हल्दी पाउडर, धनियां पाउडर डालकर मसाले को धीमी आंच पर थोडा़ सा भून लीजिए, टमाटर-अदरक-हरी मिर्च का पेस्ट डाल दीजिए और लाल मिर्च पाउडर डालकर मसाले को लगातार चलाते हुए तब तक भूनिये जब तक कि मसाले के ऊपर तेल न तैरने लगे. <br/>
<br/>
मसाला भुन जाने पर इसमें क्रीम डाल दीजिए और लगातार चलाते हुए तब तक भूनें जब तक की इसमें उबाल न आ जाए. <br/>
<br/>
ग्रेवी में उबाल आने पर इसमें थोडा़ पानी डाल दीजिए, गरम मसाला, नमक, हरा धनिया डाल दें और ढक कर धीमी आंच पर 4-5 मिनिट के लिए पकने दीजिए. ग्रेवी अच्छे से बन चुकी है अब इसमें भरवां आलू डाल कर मिक्स कर लीजिए. <br/>
<br/>
भरवां आलू सब्जी बनकर तैयार है. इसे किसी प्याले में निकाल लीजिए और हरा धनियां ऊपर से डाल कर सजायें. गरमा गरम भरवां आलू की सब्जी को, चपाती, परांठे, नान या रोटी के साथ परोसिये और खाइये.
<h3> सुझाव : </h3>
ग्रेवी अपनी पसंद के अनुसार काजू, खसखस, खरबूजे के बीज, नारियल, अरारोट या बेसन किसी से भी बना सकते हैं. <br/>
<br/>
4-5 सदस्यों के लिये<br/>
समय - 50 मिनट </font>
</body>
</html>

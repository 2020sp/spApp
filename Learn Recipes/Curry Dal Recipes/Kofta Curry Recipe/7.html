<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
</head>

<body style=" color:#FFFFFF;background-color:#FFFFFF">
<font style="color:#000000">
<h2 align="center">भरवां पनीर कोफ्ता </h2>
पनीर भरवां कोफ्ता (Stuffed Paneer Koftas) आप शाम को खाने से पहले स्टार्टर के रूप में भी खा सकते हैं और भरवां पनीर कोफ्ता करी (Stuffed Cheese Balls Curry) भी बना सकते हैं. दोनों तरह से आपको यह बेहद पसंद आयेंगे. <br/>
<br/>
पनीर कोफ्ते में भरने के लिये आप उबले आलू के स्थान पर उबला हुआ पालक, कद्दूकस किया हुआ फूल गोभी, छोटे छोटे टुकडे की हुई बीन्स, कद्दू कस किया हुआ बन्द गोभी या जो भी मन चाहे सब्जियां भर कर बना सकते हैं.
<h3>आवश्यक सामग्री - Ingredients for Stuffed Paneer Koftas</h3>
<h4> कोफ्ता (Stuffed Cheese Balls) बनाने के लिये</h4>
पनीर - 300 ग्राम<br/>
अरारोट - 4 टेबल स्पून<br/>
आलू - 2-3 उबले हुये<br/>
नमक -  स्वादानुसार (आधा छोटी )<br/>
हल्दी पाउडर - एक चौथाई छोटी चम्मच से कम<br/>
हरी मिर्च - 2<br/>
अदरक - 1 /2 इंच टुकड़ा (कद्दूकस किया हुआ)<br/>
धनियां पाउडर - आधा छोटी चम्मच<br/>
अमचूर पाउडर - 1 चौथाई छोटी चम्मच से कम<br/>
तेल - कोफ्ता तलने के लिये
<h4> तरी बनाने के लिये</h4>
टमाटर - 4 - 5 मध्यम आकार के<br/>
हरी मिर्च - 2<br/>
अदरक - 1 इंच लम्बा टुकड़ा<br/>
तेल - 2 टेबल स्पून<br/>
जीरा - 1/4 छोटी चम्मच<br/>
हींग - 1 पिंच<br/>
हल्दी पाउडर - 1/4 छोटी चम्मच<br/>
धनियां पाउडर - 1 छोटी चम्मच<br/>
क्रीम - 100 ग्राम (1/2 कप)<br/>
लाल मिर्च - 2 पिंच<br/>
नमक - स्वादानुसार (3/4 छोटी चम्मच)<br/>
गरम मसाला - 1/4 छोटी चम्मच<br/>
हरा धनियां - 2 टेबल स्पून ( बारीक कतरा हुआ)
<h3> विधि - How to make Stuffed Cheese Balls Curry</h3>
कोफ्ता बनाइये - Stuffed Paneer Kofta<br/>
<br/>
पनीर में अरारोट और आधा छोटी चम्मच नमक डालिये, अच्छी तरह मसल मसल कर पनीर को चिकना और मुलायम कर लीजिये.<br/>
<br/>
आलू छीलिये, एकदम बारीक तोड़िये, नमक, हल्दी पाउडर, हरी मिर्च, अदरक, धनियां पाउडर और अमचूर पाउडर डाल कर मिला कर, बारीक और आटे की तरह गूथ कर तैयार कर लीजिये.<br/>
<br/>
पनीर के मिश्रण से 12- 14 गोले बराबर के बना लीजिये. आलू के मिश्रण से भी उतने ही गोले बनाकर तैयार कर लीजिये.<br/>
<br/>
पनीर के एक गोले को लेकर हथेली पर रखिये, चपटा कीजिये, आलू का एक गोला उठाइये और पनीर के चपटे किये गोले के ऊपर रखिये, पनीर को चारों ओर से उठाकर, आलू के गोले को बन्द करते हुये गोल कर लीजिये, इसी तरह सारे पनीर के गोले, में आलू के गोले भर कर तैयार करके प्लेट में लगा लीजिये. तैयार गोले सैट होने के लिये 20 मिनिट के लिये फ्रिज में रख दीजिये.<br/>
<br/>
कोफ्ता तलने के लिये कढ़ाई में तेल डालकर गरम कीजिये, तेल पर्याप्त गरम होने पर 4-5 कोफ्ता गरम तेल में डालिये और गोल्डन ब्राउन होने तक तल कर, निकाल कर प्लेट में रखिये, सारे कोफ्ता इसी तरह तल कर निकाल लीजिये. <br/>
<br/>
भरवां पनीर (Stuffed Cheese Balls) के कोफ्ते तैयार हैं.  आप इन्हें स्टार्टर के रूप में परोस सकते हैं <br/>
<br/>
तरी बनाइये - Gravy for Stuffed Paneer Kofta<br/>
<br/>
टमाटर धोइये, बड़े टुकड़े में काट लीजिये, हरी मिर्च को डंठल तोड़ कर धो लीजिये, अदरक को छील कर धो लीजिये और टुकड़े कर लीजिये, सारी चीजें मिक्सर में डालकर बारीक मसाला पीस लीजिये. <br/>
<br/>
कढ़ाई में तेल डालकर गरम कीजिये, गरम तेल में जीरा और हींग डालिये, जीरा हल्का ब्राउन होने पर, हल्दी पाउडर, धनियां पाउडर डालिये, मसाला हल्का सा ही भूनने पर टमाटर का पिसा मसाला और लाल मिर्च डालिये और 2 -3 मिनिट तक या टमाटर के पकने तक भूनिये, अब क्रीम डाल कर मसाले को तब तक भूनिये जब तक मसाला के ऊपर तेल न आ जाय. <br/>
<br/>
भुने मसाले में 2 कप पानी या आप तरी को जितना पतला रखना चाहते हैं उसके अनुसार पानी, नमक और गरम मसाला डालिये. तरी में उबाल आने के बाद 2 मिनिट तक पकने दीजिये, तरी बन चूकी है, तरी में कोफ्ता डाल कर ढक दीजिये. <br/>
<br/>
पनीर भरवां कोफ्ता सब्जी तैयार है, सब्जी को प्याले में निकालिये और हरा धनियां डाल कर सजाइये. पनीर भरवां कोफ्ते सब्जी के साथ चपाती, नान, परांठे या चावल परोसिये और खाइये. <br/>
<br/>
पाउडर गरम मसाला की जगह साबुत गरम मसाला दरदरा कूट कर डालें तो ताजा कुटे गरम मसाले का स्वाद बहुत ही लाजबाब होता है. </font>
</body>
</html>

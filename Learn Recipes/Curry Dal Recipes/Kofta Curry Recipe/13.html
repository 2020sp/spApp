<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
</head>

<body style=" color:#FFFFFF;background-color:#FFFFFF">
<font style="color:#000000">
<h2 align="center">आलू के कोफ्ते</h2>
आलू के कोफ्ते की सब्जी बहुत ही स्वादिष्ट होती हैं, जब आपका रोजाना की आम सब्जी खाने से मन भर जाय तब अलग स्वाद वाली आलू के कोफ्ते की सब्जी बनाइये. <br/>
<br/>
आइये आज आलू के कोफ्ते की (Aloo Kofta Curry) सब्जी बनायें.
<h3> आवश्यक सामग्री - Ingredients for Aloo Kofta Curry </h3>
कोफ्ते बनाने के लिये <br/>
<br/>
आलू - 350 - 400 ग्राम ( 7 - 8 आलू मीडियम आकार के)<br/>
अरारोट - 4 टेबल स्पून ( 50 ग्राम)<br/>
नमक - स्वादानुसार (आधा छोटी चम्मच)<br/>
हरा धनिया- एक टेबल स्पून बारीक कटा हुआ<br/>
काजू - 10-12 (एक काजू के 5-6 टुकड़े करते हुये काट लीजिये) (यदि आप चाहें)<br/>
किशमिश - 30 (डंठल तोड़ दीजिये) (यदि आप चाहें)<br/>
तेल - कोफ्ते तलने के लिये<br/>
<br/>
<br/>
तरी के लिये:<br/>
<br/>
टमाटर - 4- मीडियम आकार के<br/>
हरी मिर्च -  1-2<br/>
अदरक - एक इंच लम्बा टुकड़ा<br/>
मलाई या क्रीम - आधा कप ( 100 ग्राम)<br/>
तेल - 2 -3  टेबल स्पून<br/>
जीरा - आधा छोटी चम्मच<br/>
हल्दी पाउडर - एक चौथाई छोटी चम्मच<br/>
धनियां पाउडर - एक छोटी चम्मच<br/>
लाल मिर्च पाउडर - एक चौथाई छोटी चम्मच<br/>
गरम मसाला - एक चौथाई छोटी चम्मच<br/>
नमक - 3/4 छोटी चम्मच (स्वादानुसार)<br/>
हरा धनियां - 2 टेबल स्पून, बारीक कतरा हुआ
<h3> विधि - How to make Aloo Kofta Curry </h3>
आलू को उबाल कर, ठंडे करके छील लीजिये.  छिले आलू को कद्दूकस कर लीजिये,  इसमें अरारोट, नमक और हरा धनिया मिलाइये और आटे की तरह अच्छी तरह गूथ लीजिये.  कोफ्ते बनाने के लिये मिश्रण तैयार है. <br/>
<br/>
कढ़ाई में तेल डाल कर गरम करिये.  मिश्रण से थोड़ा सा मिश्रण निकाल कर, चपटा कीजिये, उस पर 2-3 काजू के टुकड़े और 2 किशमिश रखिये, चारो ओर से उठाकर बन्द करके, गोल कर लीजिये, गोले को गरम तेल में डालिये. 5-6 गोले बनाकर एक बार में डाल कर, अलट पलट कर कोफ्ते ब्राउन होने तक तलिये.  कोफ्ते को निकाल कर प्लेट में रखिये.   अब दूसरे गोले बनाकर तेल में डाल दीजिये, और ब्राउन होने तक तल लीजिये.  इसी तरह सारे कोफ्ते बना कर तैयार कर लीजिये. सब्जी बनाने के लिये कोफ्ते तैयार है.<br/>
<br/>
तरी तैयार कर लीजिये <br/>
<br/>
टमाटर, हरी मिर्च और अदरक को मिक्सी से बारीक पीस लीजिये,  मलाई को फैट लीजिये. <br/>
<br/>
कढाई में तेल डाल कर गरम कीजिये.  गरम तेल में जीरा डाल दीजिये.  जीरा भुनने के बाद हल्दी पाउडर, धनियां पाउडर और लाल मिर्च पाउडर डालने के बाद टमाटर, हरी मिर्च और अदरक का पेस्ट डाल कर मसाले को दाने दार होने या मसाले से तेल अलग होने तक भूनिये.  इस मसाले में फैंटी हुई मलाई डाल कर मसाले को जब तक भूनिये तब तक कि मसाले के ऊपर तेल न तैरने लगे. <br/>
<br/>
इस मसाले में 2 कप ( 400ग्राम) पानी और नमक भी डाल दीजिये और उबाल आने के बाद 3-4 मिनिट तक पकाइये, तरी में गरम मसाला और आधा हरा धनियां डालकर मिला दीजिये.  सब्जी की तरी तैयार है.<br/>
<br/>
जब आपको खाना, खाना हो तब गरम तरी में कोफ्ते डाल कर हरा धनियां डाल कर सजाइये.  गरमा गरम कोफ्ते की सब्जी (Aloo Kofta Curry)परांठे, चपाती और नान या चावल के साथ परोसिये और खाइये. </font>
</body>
</html>

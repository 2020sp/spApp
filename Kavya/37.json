[{"poem":"तब तक इजिप्ट के पिरामिड नहीं बने थे\nजब दुनिया में\nपहले प्यार का जन्म हुआ\n\nतब तक आत्मा की खोज भी नहीं हुई थी,\nशरीर ही सब कुछ था\n\nकाफ़ी बाद विचारों का जन्म हुआ\nमनुष्य के मष्तिष्क से\n\nअनुभवों से उत्पन्न हुई स्मृतियाँ\nऔर जन्म-जन्मांतर तक\nखिंचती चली गईं\n\nमाना गया कि आत्मा का वैभव\nवह जीवन है जो कभी नहीं मरता\n\nप्यार ने\nशरीर में छिपी इसी आत्मा के\nउजास को जीना चाहा\n\nएक आदिम देह में\nलौटती रहती है वह अमर इच्छा\nरोज़ अँधेरा होते ही\nडूब जाती है वह\nअँधेरे के प्रलय में\n\nऔर हर सुबह निकलती है\nएक ताज़ी वैदिक भोर की तरह\nपार करती है\nसदियों के अन्तराल और आपात दूरियाँ\nअपने उस अर्धांग तक पहुँचने के लिए\nजिसके बार बार लौटने की कथाएँ\nएक देह से लिपटी हैं\n\n","author":"कुंवर नारायण","title":"उजास \/ कुंवर नारायण"},{"poem":"एक हरा जंगल धमनियों में जलता है।\nतुम्हारे आँचल में आग...\nचाहता हूँ झपटकर अलग कर दूँ तुम्हें\nउन तमाम संदर्भों से जिनमें तुम बेचैन हो\nऔर राख हो जाने से पहले ही\nउस सारे दृश्य को बचाकर\nकिसी दूसरी दुनिया के अपने आविष्कार में शामिल\nकर लूँ\n\nलपटें\nएक नए तट की शीतल सदाशयता को छूकर\nलौट जाएँ।\n\n","author":"कुंवर नारायण","title":"एक हरा जंगल \/ कुंवर नारायण"},{"poem":"हवा और दरवाज़ों में बहस होती रही,\nदीवारें सुनती रहीं।\nधूप चुपचाप एक कुरसी पर बैठी\nकिरणों के ऊन का स्वेटर बुनती रही।\n\nसहसा किसी बात पर बिगड़ कर\nहवा ने दरवाज़े को तड़ से\nएक थप्पड़ जड़ दिया!\n\nखिड़कियाँ गरज उठीं,\nअख़बार उठ कर खड़ा हो गया,\nकिताबें मुँह बाये देखती रहीं,\nपानी से भरी सुराही फर्श पर टूट पड़ी,\nमेज़ के हाथ से क़लम छूट पड़ी।\n\nधूप उठी और बिना कुछ कहे\nकमरे से बाहर चली गई।\n\nशाम को लौटी तो देखा\nएक कुहराम के बाद घर में ख़ामोशी थी।\nअँगड़ाई लेकर पलँग पर पड़ गई,\nपड़े-पड़े कुछ सोचती रही,\nसोचते-सोचते न जाने कब सो गई,\nआँख खुली तो देखा सुबह हो गई।\n\n","author":"कुंवर नारायण","title":"कमरे में धूप \/ कुंवर नारायण"},{"poem":"फ़ोन की घंटी बजी\nमैंने कहा- मैं नहीं हूँ\nऔर करवट बदल कर सो गया\nदरवाज़े की घंटी बजी\nमैंने कहा- मैं नहीं हूँ\nऔर करवट बदल कर सो गया\nअलार्म की घंटी बजी\nमैंने कहा- मैं नहीं हूँ\nऔर करवट बदल कर सो गया\nएक दिन \nमौत की घंटी बजी...\nहड़बड़ा कर उठ बैठा-\nमैं हूँ... मैं हूँ... मैं हूँ..\nमौत ने कहा-\nकरवट बदल कर सो जाओ।\n\n","author":"कुंवर नारायण","title":"घंटी \/ कुंवर नारायण"},{"poem":"इतना कुछ था दुनिया में\nलड़ने झगड़ने को\nपर ऐसा मन मिला\nकि ज़रा-से प्यार में डूबा रहा\nऔर जीवन बीत गया\n\n","author":"कुंवर नारायण","title":"इतना कुछ था \/ कुंवर नारायण"},{"poem":"पार्क में बैठा रहा कुछ देर तक\nअच्छा लगा,\nपेड़ की छाया का सुख\nअच्छा लगा,\nडाल से पत्ता गिरा- पत्ते का मन,\n\"अब चलूँ\" सोचा,\nतो यह अच्छा लगा...\n\n","author":"कुंवर नारायण","title":"अच्छा लगा \/ कुंवर नारायण"},{"poem":"हे राम,\nजीवन एक कटु यथार्थ है\nऔर तुम एक महाकाव्य!\n\nतुम्हारे बस की नहीं\nउस अविवेक पर विजय\nजिसके दस बीस नहीं\nअब लाखों सर - लाखों हाथ हैं,\nऔर विभीषण भी अब\nन जाने किसके साथ है.\n\nइससे बड़ा क्या हो सकता है\nहमारा दुर्भाग्य\nएक विवादित स्थल में सिमट कर\nरह गया तुम्हारा साम्राज्य\n\nअयोध्या इस समय तुम्हारी अयोध्या नहीं\nयोद्धाओं की लंका है,\n'मानस' तुम्हारा 'चरित' नहीं\nचुनाव का डंका है!\n\nहे राम, कहां यह समय\nकहां तुम्हारा त्रेता युग,\nकहां तुम मर्यादा पुरुषोत्तम\nकहां यह नेता-युग!\n\nसविनय निवेदन है प्रभु कि लौट जाओ\nकिसी पुरान - किसी धर्मग्रन्थ में\nसकुशल सपत्नीक....\nअबके जंगल वो जंगल नहीं\nजिनमें घूमा करते थे वाल्मीक!\n\n","author":"कुंवर नारायण","title":"अयोध्या, 1992 \/ कुंवर नारायण"},{"poem":"तुम अभी आग ही आग\nमैं बुझता चिराग\n\nहवा से भी अधिक अस्थिर हाथों से\nपकड़ता एक किरण का स्पन्द\nपानी पर लिखता एक छंद\nबनाता एक आभा-चित्र\n\nऔर डूब जाता अतल में\nएक सीपी में बंद\n\nकभी पाना मुझे\nसदियों बाद\n\nदो गोलाद्धों के बीच\nझूमते एक मोती में ।\n\n","author":"कुंवर नारायण","title":"कभी पाना मुझे \/ कुंवर नारायण"},{"poem":"जिस समय में\nसब कुछ\nइतनी तेजी से बदल रहा है\n\nवही समय\nमेरी प्रतीक्षा में\nन जाने कब से\nठहरा हुआ है!\n\nउसकी इस विनम्रता से\nकाल के प्रति मेरा सम्मान-भाव\nकुछ अधिक\nगहरा हुआ है ।\n\n","author":"कुंवर नारायण","title":"जिस समय में \/ कुंवर नारायण"},{"poem":"अब मैं एक छोटे-से घर\nऔर बहुत बड़ी दुनिया में रहता हूँ\n\nकभी मैं एक बहुत बड़े घर\nऔर छोटी-सी दुनिया में रहता था\n\nकम दीवारों से \nबड़ा फ़र्क पड़ता है\n\nदीवारें न हों\nतो दुनिया से भी बड़ा हो जाता है घर।\n\n","author":"कुंवर नारायण","title":"दीवारें \/ कुंवर नारायण"},{"poem":"मैं ज़िंदगी से भागना नहीं \nउससे जुड़ना चाहता हूँ। - \nउसे झकझोरना चाहता हूँ \nउसके काल्पनिक अक्ष पर \nठीक उस जगह जहाँ वह \nसबसे अधिक बेध्य हो कविता द्वारा। \n\nउस आच्छादित शक्ति-स्त्रोत को \nसधे हुए प्रहारों द्वारा \nपहले तो विचलित कर \nफिर उसे कीलित कर जाना चाहता हूँ \nनियतिबद्ध परिक्रमा से मोड़ कर \nपराक्रम की धुरी पर \nएक प्रगति-बिन्दु \nयांत्रिकता की अपेक्षा \nमनुष्यता की ओर ज़्यादा सरका हुआ...\n\n","author":"कुंवर नारायण","title":"उत्केंद्रित? \/ कुंवर नारायण"},{"poem":"फूलों पर पड़े-पड़े अकसर मैंने \nओस के बारे में सोचा है – \n\nकिरणों की नोकों से ठहराकर \nज्योति-बिन्दु फूलों पर \nकिस ज्योतिर्विद ने \nइस जगमग खगोल की \nजटिल जन्म-कुंडली बनायी है? \n\nफिर क्यों निःश्लेष किया \nअलंकरण पर भर में? \nएक से शून्य तक \nकिसकी यह ज्यामितिक सनकी जमुहाई है? \n\nऔर फिर उनको भी सोचा है – \nवृक्षों के तले पड़े \nफटे-चिटे पत्ते----- \nउनकी अंकगणित में \nकैसी यह उधेडबुन? \n\nहवा कुछ गिनती हैः \nगिरे हुए पत्तों को कहीं से उठाती \nऔर कहीं पर रखती है । \nकभी कुछ पत्तों को डालों से तोड़कर \nयों ही फेंक देती है मरोड़कर ...। \n\nकभी-कभी फैलाकर नया पृष्ठ – अंतरिक्ष- \nगोदती चली जाती...वृक्ष...वृक्ष...वृक्ष\n\n","author":"कुंवर नारायण","title":"जन्म-कुंडली \/ कुंवर नारायण"},{"poem":"अबकी बार लौटा तो \nबृहत्तर लौटूंगा \nचेहरे पर लगाए नोकदार मूँछें नहीं \nकमर में बांधें लोहे की पूँछे नहीं \nजगह दूंगा साथ चल रहे लोगों को \nतरेर कर न देखूंगा उन्हें \nभूखी शेर-आँखों से \n\nअबकी बार लौटा तो \nमनुष्यतर लौटूंगा \nघर से निकलते \nसड़को पर चलते \nबसों पर चढ़ते \nट्रेनें पकड़ते \nजगह बेजगह कुचला पड़ा \nपिद्दी-सा जानवर नहीं \n\nअगर बचा रहा तो \nकृतज्ञतर लौटूंगा \n\nअबकी बार लौटा तो \nहताहत नहीं \nसबके हिताहित को सोचता \nपूर्णतर लौटूंगा\n\n","author":"कुंवर नारायण","title":"अबकी बार लौटा तो \/ कुंवर नारायण"},{"poem":"हम सब एक सीधी ट्रेन पकड़ कर \nअपने अपने घर पहुँचना चाहते \n\nहम सब ट्रेनें बदलने की \nझंझटों से बचना चाहते \n\nहम सब चाहते एक चरम यात्रा \nऔर एक परम धाम \n\nहम सोच लेते कि यात्राएँ दुखद हैं \nऔर घर उनसे मुक्ति \n\nसचाई यूँ भी हो सकती है \nकि यात्रा एक अवसर हो \nऔर घर एक संभावना \n\nट्रेनें बदलना \nविचार बदलने की तरह हो \nऔर हम सब जब जहाँ जिनके बीच हों \nवही हो \nघर पहुँचना\n\n","author":"कुंवर नारायण","title":"घर पहुँचना \/ कुंवर नारायण"},{"poem":"कविता वक्तव्य नहीं गवाह है \nकभी हमारे सामने \nकभी हमसे पहले \nकभी हमारे बाद \n\nकोई चाहे भी तो रोक नहीं सकता \nभाषा में उसका बयान \nजिसका पूरा मतलब है सचाई\nजिसका पूरी कोशिश है बेहतर इन्सान\n\nउसे कोई हड़बड़ी नहीं\nकि वह इश्तहारों की तरह चिपके \nजुलूसों की तरह निकले \nनारों की तरह लगे \nऔर चुनावों की तरह जीते \n\nवह आदमी की भाषा में \nकहीं किसी तरह ज़िन्दा रहे, बस\n\n","author":"कुंवर नारायण","title":"कविता \/ कुंवर नारायण"},{"poem":"बहुत कुछ दे सकती है कविता \nक्यों कि बहुत कुछ हो सकती है कविता\nज़िन्दगी में \n\nअगर हम जगह दें उसे \nजैसे फलों को जगह देते हैं पेड़\nजैसे तारों को जगह देती है रात \n\nहम बचाये रख सकते हैं उसके लिए \nअपने अन्दर कहीं \nऐसा एक कोना \nजहाँ ज़मीन और आसमान \nजहाँ आदमी और भगवान के बीच दूरी \nकम से कम हो ।\n\nवैसे कोई चाहे तो जी सकता है \nएक नितान्त कवितारहित ज़िन्दगी \nकर सकता है \nकवितारहित प्रेम\n\n","author":"कुंवर नारायण","title":"कविता की ज़रूरत \/ कुंवर नारायण"},{"poem":"एक बार ख़बर उड़ी\nकि कविता अब कविता नहीं रही \nऔर यूँ फैली \nकि कविता अब नहीं रही!\n\nयक़ीन करनेवालों ने यक़ीन कर लिया \nकि कविता मर गई, \nलेकिन शक़ करने वालों ने शक़ किया \nकि ऐसा हो ही नहीं सकता \nऔर इस तरह बच गई कविता की जान \n\nऐसा पहली बार नहीं हुआ \nकि यक़ीनों की जल्दबाज़ी से \nमहज़ एक शक़ ने बचा लिया हो \nकिसी बेगुनाह को ।\n\n","author":"कुंवर नारायण","title":"यक़ीनों की जल्दबाज़ी से \/ कुंवर नारायण"},{"poem":"कुछ घटता चला जाता है मुझमें \nउनके न रहने से जो थे मेरे साथ \n\nमैं क्या कह सकता हूँ उनके बारे में, अब \nकुछ भी कहना एक धीमी मौत सहना है। \n\nहे दयालु अकस्मात्\nये मेरे दिन हैं?\nया उनकी रात?\n\nमैं हूँ कि मेरी जगह कोई और \nकर रहा उनके किये धरे पर ग़ौर?\nमैं और मेरी दुनिया, जैसे \nकुछ बचा रह गया हो उनका ही \nउनके पश्चात्\n\nऐसा क्या हो सकता है \nउनका कृतित्व-\nउनका अमरत्व -\nउनका मनुष्यत्व-\nऐसा कुछ सान्त्वनीय ऐसा कुछ अर्थवान \nजो न हो केवल एक देह का अवसान?\n\nऐसा क्या कहा जा सकता है \nकिसी के बारे में\nजिसमें न हो उसके न-होने की याद? \n\nसौ साल बाद \nपरस्पर सहयोग से प्रकाशित एक स्मारिका,\nपारंपरिक सौजन्य से आयोजित एक शोकसभा:\n\nकिसी पुस्तक की पीठ पर \nएक विवर्ण मुखाकृति\nविज्ञापित \nएक अविश्वसनीय मुस्कान!\n\n","author":"कुंवर नारायण","title":"उनके पश्चात् \/ कुंवर नारायण"},{"poem":"वहाँ वह भी था \nजैसे किसी सच्चे और सुहृद\nशब्द की हिम्मतों में बँधी हुई \nएक ठीक कोशिश....... \n\nजब भी परिचित संदर्भों से कट कर \nवह अलग जा पड़ता तब वही नहीं \nवह सब भी सूना हो जाता \nजिनमें वह नहीं होता ।\n\nउसकी अनुपस्थिति से \nकहीं कोई फ़र्क न पड़ता किसी भी माने में,\nलेकिन किसी तरफ़ उसकी उपस्थिति मात्र से \nएक संतुलन बन जाता उधर \nजिधर पंक्तियाँ होती, चाहे वह नहीं ।\n\n","author":"कुंवर नारायण","title":"दूसरी तरफ़ उसकी उपस्थिति \/ कुंवर नारायण"},{"poem":"व्यक्ति को \nविकार की ही तरह पढ़ना \nजीवन का अशुद्ध पाठ है।\n\nवह एक नाज़ुक स्पन्द है \nसमाज की नसों में बन्द \nजिसे हम किसी अच्छे विचार \nया पवित्र इच्छा की घड़ी में भी \nपढ़ सकते हैं ।\n\nसमाज के लक्षणों को \nपहचानने की एक लय \nव्यक्ति भी है, \nअवमूल्यित नहीं\nपूरा तरह सम्मानित\nउसकी स्वयंता \nअपने मनुष्य होने के सौभाग्य को \nईश्वर तक प्रमाणित हुई!\n\n","author":"कुंवर नारायण","title":"किसी पवित्र इच्छा की घड़ी में \/ कुंवर नारायण"},{"poem":"एक बार मुझे आँकड़ों की उल्टियाँ होने लगीं\nगिनते गिनते जब संख्या \nकरोड़ों को पार करने लगी \nमैं बेहोश हो गया \n\nहोश आया तो मैं अस्पताल में था \nखून चढ़ाया जा रहा था \nआँक्सीजन दी जा रही थी \nकि मैं चिल्लाया \nडाक्टर मुझे बुरी तरह हँसी आ रही \nयह हँसानेवाली गैस है शायद \nप्राण बचानेवाली नहीं \nतुम मुझे हँसने पर मजबूर नहीं कर सकते \nइस देश में हर एक को अफ़सोस के साथ जीने का \nपैदाइशी हक़ है वरना \nकोई माने नहीं रखते हमारी आज़ादी और प्रजातंत्र \n\nबोलिए नहीं - नर्स ने कहा - बेहद कमज़ोर हैं आप \nबड़ी मुश्किल से क़ाबू में आया है रक्तचाप \n\nडाक्टर ने समझाया - आँकड़ों का वाइरस \nबुरी तरह फैल रहा आजकल \nसीधे दिमाग़ पर असर करता \nभाग्यवान हैं आप कि बच गए \nकुछ भी हो सकता था आपको –\n\nसन्निपात कि आप बोलते ही चले जाते \nया पक्षाघात कि हमेशा कि लिए बन्द हो जाता \nआपका बोलना \nमस्तिष्क की कोई भी नस फट सकती थी \nइतनी बड़ी संख्या के दबाव से \nहम सब एक नाज़ुक दौर से गुज़र रहे \nतादाद के मामले में उत्तेजना घातक हो सकती है \nआँकड़ों पर कई दवा काम नहीं करती \nशान्ति से काम लें \nअगर बच गए आप तो करोड़ों में एक होंगे .....\n\nअचानक मुझे लगा \nख़तरों से सावधान कराते की संकेत-चिह्न में \nबदल गई थी डाक्टर की सूरत \nऔर मैं आँकड़ों का काटा \nचीख़ता चला जा रहा था \nकि हम आँकड़े नहीं आदमी हैं\n\n","author":"कुंवर नारायण","title":"आँकड़ों की बीमारी \/ कुंवर नारायण"},{"poem":"वह किसी उम्मीद से मेरी ओर मुड़ा था \nलेकिन घबरा कर वह नहीं मैं उस पर भूँक पड़ा था ।\n\nज़्यादातर कुत्ते \nपागल नहीं होते \nन ज़्यादातर जानवर \nहमलावर \nज़्यादातर आदमी \nडाकू नहीं होते \nन ज़्यादातर जेबों में चाकू \n\nख़तरनाक तो दो चार ही होते लाखों में \nलेकिन उनका आतंक चौकता रहता हमारी आँखों में ।\n\nमैंने जिसे पागल समझ कर \nदुतकार दिया था \nवह मेरे बच्चे को ढूँढ रहा था \nजिसने उसे प्यार दिया था।\n\n","author":"कुंवर नारायण","title":"घबरा कर \/ कुंवर नारायण"},{"poem":"यह जगह वही है\nजहां कभी मैंने जन्म लिया होगा\nइस जन्म से पहले\n\nयह मौसम वही है\nजिसमें कभी मैंने प्यार किया होगा\nइस प्यार से पहले\n\nयह समय वही है\nजिसमें मैं बीत चुका हूँ कभी\nइस समय से पहले\n\nवहीं कहीं ठहरी रह गयी है एक कविता\nजहां हमने वादा किया था कि फिर मिलेंगे\n\nये शब्द वही हैं\nजिनमें कभी मैंने जिया होगा एक अधूरा जीवन\nइस जीवन से पहले।\n\n","author":"कुंवर नारायण","title":"ये शब्द वही हैं \/ कुंवर नारायण"},{"poem":"ये पंक्तियाँ मेरे निकट आईं नहीं\nमैं ही गया उनके निकट\nउनको मनाने,\nढीठ, उच्छृंखल अबाध्य इकाइयों को\nपास लाने: \n\nकुछ दूर उड़ते बादलों की बेसंवारी रेख,\nया खोते, निकलते, डूबते, तिरते\nगगन में पक्षियों की पांत लहराती:\nअमा से छलछलाती रूप-मदिरा देख\nसरिता की सतह पर नाचती लहरें,\nबिखरे फूल अल्हड़ वनश्री गाती... \n\n... कभी भी पास मेरे नहीं आए:\nमैं गया उनके निकट उनको बुलाने,\nगैर को अपना बनाने:\nक्योंकि मुझमें पिण्डवासी\nहै कहीं कोई अकेली-सी उदासी\nजो कि ऐहिक सिलसिलों से\nकुछ संबंध रखती उन परायी पंक्तियों से!\nऔर जिस की गांठ भर मैं बांधता हूं\nकिसी विधि से\nविविध छंदों के कलावों से।\n\n","author":"कुंवर नारायण","title":"ये पंक्तियाँ मेरे निकट \/ कुंवर नारायण"},{"poem":"रंग गेहुआं ढंग खेतिहर\nउसके माथे पर चोट का निशान\nकद पांच फुट से कम नहीं\nऐसी बात करताकि उसे कोई गम नहीं।\nतुतलाता है।\nउम्र पूछो तो हजारों साल से कुछ ज्यादा बतलाता है।\nदेखने में पागल-सा लगता-- है नहीं।\nकई बार ऊंचाइयों से गिर कर टूट चुका है \n\nइसलिए देखने पर जुड़ा हुआ लगेगा\nहिन्दुस्तान के नक्शे की तरह।\n\n","author":"कुंवर नारायण","title":"लापता का हुलिया \/ कुंवर नारायण"},{"poem":"पत्तों पर पानी गिरने का अर्थ\nपानी पर पत्ते गिरने के अर्थ से भिन्न है। \n\nजीवन को पूरी तरह पाने\nऔर पूरी तरह दे जाने के बीच\nएक पूरा मृत्यु-चिह्न है। \n\nबाकी कविता\nशब्दों से नहीं लिखी जाती,\nपूरे अस्तित्व को खींचकर एक विराम की तरह\nकहीं भी छोड़ दी जाती है...\n\n","author":"कुंवर नारायण","title":"बाकी कविता \/ कुंवर नारायण"},{"poem":"कई दर्द थे जीवन में:\nएक दर्द और सही, मैंने सोचा --\nइतना भी बे-दर्द होकर क्या जीना!\n\nअपना लिया उसे भी\nअपना ही समझ कर\n\nजो दर्द अपनों ने दिया\nप्यार के बदले...\n\n\n","author":"कुंवर नारायण","title":"प्यार के बदले \/ कुंवर नारायण"},{"poem":"जैसे बेबात हँसी आ जाती है\nहँसते चेहरों को देख कर \n\nजैसे अनायास आँसू आ जाते हैं\nरोते चेहरों को देख कर \n\nहँसी और रोने के बीच\nकाश, कुछ ऐसा होता रिश्ता\nकि रोते-रोते हँसी आ जाती\nजैसे हँसते-हँसते आँसू! \n\n","author":"कुंवर नारायण","title":"रोते-हँसते \/ कुंवर नारायण"},{"poem":"अच्छी तरह याद है\nतब तेरह दिन लगे थे ट्रेन से\nसाइबेरिया के मैदानों को पार करके\nमास्को से बाइजिंग तक पहुँचने में।\n\nअब केवल सात दिन लगते हैं\nउसी फ़ासले को तय करने में −\nहवाई जहाज से सात घंटे भी नहीं लगते।\n\nपुराने ज़मानों में बरसों लगते थे\nउसी दूरी को तय करने में।\n\nदूरियों का भूगोल नहीं\nउनका समय बदलता है।\n\nकितना ऐतिहासिक लगता है आज\nतुमसे उस दिन मिलना।\n\n","author":"कुंवर नारायण","title":"ऐतिहासिक फ़ासले \/ कुंवर नारायण"},{"poem":"यह मेरे एक चीनी कवि-मित्र का\nझटपट बनाया हुआ\nरेखाचित्र है\n\nमुझे नहीं मालूम था कि मैं\nरेखांकित किया जा रहा हूँ\n\nमैं कुछ सुन रहा था\nकुछ देख रहा था\nकुछ सोच रहा था\n\nउसी समय में\nरेखाओं के माध्यम से\nमुझे भी कोई\nदेख सुन और सोच रहा था।\n\nरेखाओं में एक कौतुक है\nजिससे एक काग़ज़ी व्योम खेल रहा है\n\nउसमें कल्पना का रंग भरते ही\nचित्र बदल जाता है\nकिसी अनाम यात्री की\nऊबड़-खाबड़ यात्राओं में।\n\nशायद मैं विभिन्न देशों को जोड़ने वाले\nकिसी 'रेशमी मार्ग' पर भटक रहा था।\n\n","author":"कुंवर नारायण","title":"एक चीनी कवि-मित्र द्वारा बनाए अपने एक रेखाचित्र को सोचते हुए \/ कुंवर नारायण"},{"poem":"\"अभी-अभी आया हूँ दुनिया से\nथका-मांदा\nअपने हिस्से की पूरी सज़ा काट कर...\"\nस्वर्ग की सीढ़ियाँ चढ़ते हुए\nजिज्ञासु ने पूछा − \"मेरी याचिकाओं में तो \nनरक से सीधे मुक्तिधाम की याचना थी,\nफिर बीच में यह स्वर्ग-वर्ग कैसा?\"\n\nस्वागत में खड़ी परिचारिका\nमुस्करा कर उसे\nएक सुसज्जित विश्राम-कक्ष में ले गई,\nनियमित सेवा-सत्कार पूरा किया,\nफिर उस पर अपनी कम्पनी का\n'संतुष्ट-ग्राहक' वाला मशहूर ठप्पा\nलगाते हुए बोली − \"आपके लिए पुष्पक-विमान\nबस अभी आता ही होगा।\"\n\nकुछ ही देर बाद आकाशवाणी हुई −\n\"मुक्तिधाम के यात्रियों से निवेदन है \nकि अगली यात्रा के लिए\nवे अपने विमान में स्थान ग्रहण करें।\"\n\nभीतर का दृश्य शांत और सुखद था।\nअपने स्थान पर अपने को\nसहेज कर बांधते हुए\nसामने के आलोकित पर्दे पर\nयात्री ने पढ़ा −\n\"कृपया अब विस्फोट की प्रतीक्षा करें।\"\n\n","author":"कुंवर नारायण","title":"अगली यात्रा \/ कुंवर नारायण"},{"poem":"दीवार पर टंगी घड़ी\nकहती − \"उठो अब वक़्त आ गया।\"\n\nकोने में खड़ी छड़ी\nकहती − \"चलो अब, बहुत दूर जाना है।\"\n\nपैताने रखे जूते पाँव छूते\n\"पहन लो हमें, रास्ता ऊबड़-खाबड़ है।\"\n\nसन्नाटा कहता − \"घबराओ मत\nमैं तुम्हारे साथ हूं।\"\n\nयादें कहतीं − \"भूल जाओ हमें अब\nहमारा कोई ठिकाना नहीं।\"\n\nसिरहाने खड़ा अंधेरे का लबादा\nकहता − \"ओढ़ लो मुझे\nबाहर बर्फ पड़ रही\nऔर हमें मुँह-अंधेरे ही निकल जाना है...\"\n\nएक बीमार\nबिस्तर से उठे बिना ही\nघर से बाहर चला जाता।\n\nबाक़ी बची दुनिया\nउसके बाद का आयोजन है।\n\n","author":"कुंवर नारायण","title":"प्रस्थान के बाद \/ कुंवर नारायण"},{"poem":"बार-बार लौटता है\nकोलम्बस का जहाज\nखोज कर एक नई दुनिया,\nनई-नई माल-मंडियाँ,\nहवा में झूमते मस्तूल\nलहराती झंडियाँ।\n\nबाज़ारों में दूर ही से\nकुछ चमकता तो है −\nहो सकता है सोना\nहो सकती है पालिश\nहो सकता है हीरा\nहो सकता है काँच...\nज़रूरी है पक्की जाँच।\n\nज़रूरी है सावधानी \nपृथ्वी पर लौटा है अभी-अभी\nअंतरिक्ष यान\nखोज कर एक ऐसी दुनिया\nजिसमें न जीवन है − न हवा − न पानी −\n\n","author":"कुंवर नारायण","title":"कोलम्बस का जहाज \/ कुंवर नारायण"},{"poem":"रात मीठी चांदनी है,\nमौन की चादर तनी है,\n\nएक चेहरा?  या कटोरा सोम मेरे हाथ में\nदो नयन? या नखतवाले व्‍योम मेरे हाथ में?\n\nप्रकृति कोई कामिनी है?\nया चमकती नागिनी है?\n\nरूप- सागर कब किसी की चाह में मैले हुए?\nये सुवासित केश मेरी बांह पर फैले हुए:\n\nज्‍योति में छाया बनी है,\nदेह से छाया घनी है,\n\nवासना के ज्‍वार उठ-उठ चंद्रमा तक खिंच रहे,\nओंठ पाकर ओंठ मदिरा सागरों में सिंच रहे;\n\nसृष्टि तुमसे मांगनी है\nक्‍योंकि यह जीवन ऋणी है,\n\nवह मचलती-सी नजर उन्‍माद से नहला रही,\nवह लिपटती बांह नस-नस आग से सहला रही,\n\nप्‍यार से छाया सनी है,\nगर्भ से छाया धनी है,\n\nदामिनी की कसमसाहट से जलद जैसे चिटकता...\nरौंदता हर अंग प्रतिपल फूटकर आवेग बहता ।\n\nएक मुझमें रागिनी है\nजो कि तुमसे जागनी है।\n\n","author":"कुंवर नारायण","title":"सृजन के क्षण \/ कुंवर नारायण"},{"poem":"मैंने कई भाषाओँ में प्यार किया है\nपहला प्यार\nममत्व की तुतलाती मातृभाषा में...\nकुछ ही वर्ष रही वह जीवन में:\n\nदूसरा प्यार\nबहन की कोमल छाया में\nएक सेनेटोरियम की उदासी तक:\n\nफिर नासमझी की भाषा में\nएक लौ को पकड़ने की कोशिश में\nजला बैठा था अपनी उंगुलियां:\n\nएक परदे के दूसरी तरफ़\nखिली धूप में खिलता गुलाब\nबेचैन शब्द\nजिन्हें होठों पर लाना भी गुनाह था\n\nधीरे धीरे जाना\nप्यार की और भी भाषाएँ हैं दुनिया में\nदेशी-विदेशी\n\nऔर विश्वास किया कि प्यार की भाषा\nसब जगह एक ही है\nलेकिन जल्दी ही जाना\nकि वर्जनाओं की भाषा भी एक ही है:\n\nएक-से घरों में रहते हैं\nतरह-तरह के लोग\nजिनसे बनते हैं\nदूरियों के भूगोल...\n\nअगला प्यार\nभूली बिसरी यादों की\nऐसी भाषा में जिसमें शब्द नहीं होते\nकेवल कुछ अधमिटे अक्षर\nकुछ अस्फुट ध्वनियाँ भर बचती हैं\nजिन्हें किसी तरह जोड़कर\nहम बनाते हैं\nप्यार की भाषा\n\n","author":"कुंवर नारायण","title":"प्यार की भाषाएँ \/ कुंवर नारायण"},{"poem":"जानता हूँ कि मैं\nदुनिया को बदल नहीं सकता,\nन लड़ कर\nउससे जीत ही सकता हूँ\n\nहाँ लड़ते-लड़ते शहीद हो सकता हूँ\nऔर उससे आगे\nएक शहीद का मकबरा\nया एक अदाकार की तरह मशहूर...\n\nलेकिन शहीद होना\nएक बिलकुल फ़र्क तरह का मामला है\n\nबिलकुल मामूली ज़िन्दगी जीते हुए भी\nलोग चुपचाप शहीद होते देखे गए हैं\n\n","author":"कुंवर नारायण","title":"मामूली ज़िन्दगी जीते हुए \/ कुंवर नारायण"},{"poem":"मैं कहीं और भी होता हूँ\nजब कविता लिखता\n\nकुछ भी करते हुए\nकहीं और भी होना\nधीरे-धीरे मेरी आदत-सी बन चुकी है\n\nहर वक़्त बस वहीं होना\nजहाँ कुछ कर रहा हूँ\nएक तरह की कम-समझी है\nजो मुझे सीमित करती है\n\nज़िन्दगी बेहद जगह मांगती है\nफैलने के लिए\n\nइसे फैसले को ज़रूरी समझता हूँ\nऔर अपनी मजबूरी भी\nपहुंचना चाहता हूँ अन्तरिक्ष तक\nफिर लौटना चाहता हूँ सब तक\nजैसे लौटती हैं\nकिसी उपग्रह को छूकर\nजीवन की असंख्य तरंगें...\n\n","author":"कुंवर नारायण","title":"मैं कहीं और भी होता हूँ \/ कुंवर नारायण"},{"poem":"नई नई किताबें पहले तो \nदूर से देखती हैं \nमुझे शरमाती हुईं\n\nफिर संकोच छोड़ कर \nबैठ जाती हैं फैल कर \nमेरे सामने मेरी पढ़ने की मेज़ पर\n\nउनसे पहला परिचय...स्पर्श \nहाथ मिलाने जैसी रोमांचक \nएक शुरुआत... \n\nधीरे धीरे खुलती हैं वे \nपृष्ठ दर पृष्ठ \nघनिष्ठतर निकटता \nकुछ से मित्रता \nकुछ से गहरी मित्रता \nकुछ अनायास ही छू लेतीं मेरे मन को \nकुछ मेरे चिंतन की अंग बन जातीं \nकुछ पूरे परिवार की पसंद \nज़्यादातर ऐसी जिनसे कुछ न कुछ मिल जाता \n\nफिर भी \nअपने लिए हमेशा खोजता रहता हूँ \nकिताबों की इतनी बड़ी दुनिया में\nएक जीवन-संगिनी \nथोडी अल्हड़-चुलबुली-सुंदर \nआत्मीय किताब \nजिसके सामने मैं भी खुल सकूँ \nएक किताब की तरह पन्ना पन्ना \nऔर वह मुझे भी \nप्यार से मन लगा कर पढ़े...\n\n","author":"कुंवर नारायण","title":"नई किताबें \/ कुंवर नारायण"}]
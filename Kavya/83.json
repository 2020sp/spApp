[{"poem":"सह जाते हो\nउत्पीड़न की क्रीड़ा सदा निरंकुश नग्न,\nहृदय तुम्हारा दुबला होता नग्न,\nअन्तिम आशा के कानों में\nस्पन्दित हम - सबके प्राणों में\nअपने उर की तप्त व्यथाएँ,\nक्षीण कण्ठ की करुण कथाएँ\nकह जाते हो\nऔर जगत की ओर ताककर\nदुःख हृदय का क्षोभ त्यागकर,\nसह जाते हो।\nकह जातेहो-\n\"यहाँकभी मत आना,\nउत्पीड़न का राज्य दुःख ही दुःख\nयहाँ है सदा उठाना,\nक्रूर यहाँ पर कहलाता है शूर,\nऔर हृदय का शूर सदा ही दुर्बल क्रूर;\nस्वार्थ सदा ही रहता परार्थ से दूर,\nयहाँ परार्थ वही, जो रहे\nस्वार्थ से हो भरपूर,\nजगतकी निद्रा, है जागरण,\nऔर जागरण जगत का - इस संसृति का\nअन्त - विराम - मरण\nअविराम घात - आघात\nआह! उत्पात!\nयही जग - जीवन के दिन-रात।\nयही मेरा, इनका, उनका, सबका स्पन्दन,\nहास्य से मिला हुआ क्रन्दन।\nयही मेरा, इनका, उनका, सबका जीवन,\nदिवस का किरणोज्ज्वल उत्थान,\nरात्रि की सुप्ति, पतन;\nदिवस की कर्म - कुटिल तम - भ्रान्ति\nरात्रि का मोह, स्वप्न भी भ्रान्ति,\nसदा अशान्ति!\"\n\n","author":"सूर्यकांत त्रिपाठी \"निराला\"","title":"दीन \/ सूर्यकांत त्रिपाठी \"निराला\""},{"poem":"तोड़ो, तोड़ो,  तोड़ो  कारा\nपत्थर, की  निकलो   फिर,\nगंगा-जल-धारा!\nगृह-गृह   की   पार्वती!\nपुनः सत्य-सुन्दर-शिव को सँवारती\nउर-उर  की  बनो  आरती!--\nभ्रान्तों  की  निश्चल  ध्रुवतारा!--\nतोड़ो, तोड़ो, तोड़ो कारा!\n\n","author":"सूर्यकांत त्रिपाठी \"निराला\"","title":"मुक्ति \/ सूर्यकांत त्रिपाठी \"निराला\""},{"poem":"राजे ने अपनी रखवाली की;\nकिला बनाकर रहा;\nबड़ी-बड़ी फ़ौजें रखीं ।\nचापलूस कितने सामन्त आए ।\nमतलब की लकड़ी पकड़े हुए ।\nकितने ब्राह्मण आए\nपोथियों में जनता को बाँधे हुए ।\nकवियों ने उसकी बहादुरी के गीत गाए,\nलेखकों ने लेख लिखे,\nऐतिहासिकों ने इतिहास के पन्ने भरे,\nनाट्य-कलाकारों ने कितने नाटक रचे\nरंगमंच पर खेले ।\nजनता पर जादू चला राजे के समाज का ।\nलोक-नारियों के लिए रानियाँ आदर्श हुईं ।\nधर्म का बढ़ावा रहा धोखे से भरा हुआ ।\nलोहा बजा धर्म पर, सभ्यता के नाम पर ।\nख़ून की नदी बही ।\nआँख-कान मूंदकर जनता ने डुबकियाँ लीं ।\nआँख खुली-- राजे ने अपनी रखवाली की ।\n\n","author":"सूर्यकांत त्रिपाठी \"निराला\"","title":"राजे ने अपनी रखवाली की \/ सूर्यकांत त्रिपाठी \"निराला\""},{"poem":"वह आता--\nदो टूक कलेजे के करता पछताता \nपथ पर आता।\n\nपेट पीठ दोनों मिलकर हैं एक,\nचल रहा लकुटिया टेक,\nमुट्ठी भर दाने को-- भूख मिटाने को\nमुँह फटी पुरानी झोली का फैलाता--\nदो टूक कलेजे के करता पछताता पथ पर आता।\n\nसाथ दो बच्चे भी हैं सदा हाथ फैलाये,\nबायें से वे मलते हुए पेट को चलते,\nऔर दाहिना दया दृष्टि-पाने की ओर बढ़ाये।\nभूख से सूख ओठ जब जाते\nदाता-भाग्य विधाता से क्या पाते?--\nघूँट आँसुओं के पीकर रह जाते।\nचाट रहे जूठी पत्तल वे सभी सड़क पर खड़े हुए,\nऔर झपट लेने को उनसे कुत्ते भी हैं अड़े हुए!\n\n","author":"सूर्यकांत त्रिपाठी \"निराला\"","title":"भिक्षुक \/ सूर्यकांत त्रिपाठी \"निराला\""},{"poem":"बैठ लें कुछ देर,\nआओ,एक पथ के पथिक-से\nप्रिय, अंत और अनन्त के,\nतम-गहन-जीवन घेर।\nमौन मधु हो जाए\nभाषा मूकता की आड़ में,\nमन सरलता की बाढ़ में,\nजल-बिन्दु सा बह जाए।\nसरल अति स्वच्छ्न्द\nजीवन, प्रात के लघुपात से,\nउत्थान-पतनाघात से\nरह जाए चुप,निर्द्वन्द ।\n\n","author":"सूर्यकांत त्रिपाठी \"निराला\"","title":"मौन \/ सूर्यकांत त्रिपाठी \"निराला\""},{"poem":"दिवसावसान का समय-\nमेघमय आसमान से उतर रही है\nवह संध्या-सुन्दरी, परी सी,\nधीरे, धीरे, धीरे\nतिमिरांचल में चंचलता का नहीं कहीं आभास,\nमधुर-मधुर हैं दोनों उसके अधर,\nकिंतु ज़रा गंभीर, नहीं है उसमें हास-विलास।\nहँसता है तो केवल तारा एक-\nगुँथा हुआ उन घुँघराले काले-काले बालों से,\nहृदय राज्य की रानी का वह करता है अभिषेक।\nअलसता की-सी लता,\nकिंतु कोमलता की वह कली,\nसखी-नीरवता के कंधे पर डाले बाँह,\nछाँह सी अम्बर-पथ से चली।\nनहीं बजती उसके हाथ में कोई वीणा,\nनहीं होता कोई अनुराग-राग-आलाप,\nनूपुरों में भी रुन-झुन रुन-झुन नहीं,\nसिर्फ़ एक अव्यक्त शब्द-सा 'चुप चुप चुप'\nहै गूँज रहा सब कहीं-\n\nव्योम मंडल में, जगतीतल में-\nसोती शान्त सरोवर पर उस अमल कमलिनी-दल में-\nसौंदर्य-गर्विता-सरिता के अति विस्तृत वक्षस्थल में-\nधीर-वीर गम्भीर शिखर पर हिमगिरि-अटल-अचल में-\nउत्ताल तरंगाघात-प्रलय घनगर्जन-जलधि-प्रबल में-\nक्षिति में जल में नभ में अनिल-अनल में-\nसिर्फ़ एक अव्यक्त शब्द-सा 'चुप चुप चुप'\nहै गूँज रहा सब कहीं-\n\nऔर क्या है? कुछ नहीं।\nमदिरा की वह नदी बहाती आती,\nथके हुए जीवों को वह सस्नेह,\nप्याला एक पिलाती।\nसुलाती उन्हें अंक पर अपने,\nदिखलाती फिर विस्मृति के वह अगणित मीठे सपने।\nअर्द्धरात्री की निश्चलता में हो जाती जब लीन,\nकवि का बढ़ जाता अनुराग,\nविरहाकुल कमनीय कंठ से,\nआप निकल पड़ता तब एक विहाग!\n\n","author":"सूर्यकांत त्रिपाठी \"निराला\"","title":"संध्या सुन्दरी \/ सूर्यकांत त्रिपाठी \"निराला\""},{"poem":"नहीं मालूम क्यों यहाँ आया\nठोकरें खाते हु‌ए दिन बीते।\nउठा तो पर न सँभलने पाया\nगिरा व रह गया आँसू पीते।\n\nताब बेताब हु‌ई हठ भी हटी\nनाम अभिमान का भी छोड़ दिया।\nदेखा तो थी माया की डोर कटी\nसुना वह कहते हैं, हाँ खूब किया।\n\nपर अहो पास छोड़ आते ही\nवह सब भूत फिर सवार हु‌ए।\nमुझे गफलत में ज़रा पाते ही\nफिर वही पहले के से वार हु‌ए।\n\nएक भी हाथ सँभाला न गया\nऔर कमज़ोरों का बस क्या है।\nकहा - निर्दय, कहाँ है तेरी दया,\nमुझे दुख देने में जस क्या है।\n\nरात को सोते यह सपना देखा\nकि वह कहते हैं \"तुम हमारे हो\nभला अब तो मुझे अपना देखा,\nकौन कहता है कि तुम हारे हो।\n\nअब अगर को‌ई भी सताये तुम्हें\nतो मेरी याद वहीं कर लेना\nनज़र क्यों काल ही न आये तुम्हें\nप्रेम के भाव तुरत भर लेना\"।\n\n","author":"सूर्यकांत त्रिपाठी \"निराला\"","title":"तुम हमारे हो \/ सूर्यकांत त्रिपाठी \"निराला\""},{"poem":"अभी न होगा मेरा अन्त  \n\nअभी-अभी ही तो आया है \nमेरे वन में मृदुल वसन्त- \nअभी न होगा मेरा अन्त  \n\nहरे-हरे ये पात, \nडालियाँ, कलियाँ कोमल गात!  \n\nमैं ही अपना स्वप्न-मृदुल-कर \nफेरूँगा निद्रित कलियों पर \nजगा एक प्रत्यूष मनोहर  \n\nपुष्प-पुष्प से तन्द्रालस लालसा खींच लूँगा मैं, \nअपने नवजीवन का अमृत सहर्ष सींच दूँगा मैं,  \n\nद्वार दिखा दूँगा फिर उनको \nहै मेरे वे जहाँ अनन्त- \nअभी न होगा मेरा अन्त।  \n\nमेरे जीवन का यह है जब प्रथम चरण, \nइसमें कहाँ मृत्यु? \nहै जीवन ही जीवन \nअभी पड़ा है आगे सारा यौवन \nस्वर्ण-किरण कल्लोलों पर बहता रे, बालक-मन,  \n\nमेरे ही अविकसित राग से \nविकसित होगा बन्धु, दिगन्त; \nअभी न होगा मेरा अन्त।\n\n","author":"सूर्यकांत त्रिपाठी \"निराला\"","title":"ध्वनि \/ सूर्यकांत त्रिपाठी \"निराला\""},{"poem":"वर दे, वीणावादिनि वर दे!\nप्रिय स्वतंत्र-रव अमृत-मंत्र नव\nभारत में भर दे!\n\nकाट अंध-उर के बंधन-स्तर\nबहा जननि, ज्योतिर्मय निर्झर;\nकलुष-भेद-तम हर प्रकाश भर\nजगमग जग कर दे!\n\nनव गति, नव लय, ताल-छंद नव\nनवल कंठ, नव जलद-मन्द्ररव;\nनव नभ के नव विहग-वृंद को\nनव पर, नव स्वर दे!\n\nवर दे, वीणावादिनि वर दे।\n\n","author":"सूर्यकांत त्रिपाठी \"निराला\"","title":"वर दे वीणावादिनी वर दे ! \/ सूर्यकांत त्रिपाठी \"निराला\""},{"poem":"लहर रही शशिकिरण चूम निर्मल यमुनाजल,\nचूम सरित की सलिल राशि खिल रहे कुमुद दल\n\nकुमुदों के स्मिति-मन्द खुले वे अधर चूम कर,\nबही वायु स्वछन्द, सकल पथ घूम घूम कर\n\nहै चूम रही इस रात को वही तुम्हारे मधु अधर\nजिनमें हैं भाव भरे हु‌ए सकल-शोक-सन्तापहर!\n\n","author":"सूर्यकांत त्रिपाठी \"निराला\"","title":"चुम्बन \/ सूर्यकांत त्रिपाठी \"निराला\""},{"poem":"भारति, जय, विजय करे\nकनक-शस्य-कमल धरे!\n\nलंका पदतल-शतदल\nगर्जितोर्मि सागर-जल\nधोता शुचि चरण-युगल\nस्तव कर बहु अर्थ भरे!\n\nतरु-तण वन-लता-वसन\nअंचल में खचित सुमन\nगंगा ज्योतिर्जल-कण\nधवल-धार हार लगे!\n\nमुकुट शुभ्र हिम-तुषार\nप्राण प्रणव ओंकार\nध्वनित दिशाएँ उदार\nशतमुख-शतरव-मुखरे!\n\n","author":"सूर्यकांत त्रिपाठी \"निराला\"","title":"भारती वन्दना \/ सूर्यकांत त्रिपाठी \"निराला\""},{"poem":"भर देते हो\nबार-बार, प्रिय, करुणा की किरणों से\nक्षुब्ध हृदय को पुलकित कर देते हो ।\n\nमेरे अन्तर में आते हो, देव, निरन्तर,\nकर जाते हो व्यथा-भार लघु\nबार-बार कर-कंज बढ़ाकर;\n\nअंधकार में मेरा रोदन\nसिक्त धरा के अंचल को\nकरता है क्षण-क्षण-\n\nकुसुम-कपोलों पर वे लोल शिशिर-कण\nतुम किरणों से अश्रु पोंछ लेते हो,\nनव प्रभात जीवन में भर देते हो ।\n\n","author":"सूर्यकांत त्रिपाठी \"निराला\"","title":"भर देते हो \/ सूर्यकांत त्रिपाठी \"निराला\""},{"poem":"कुछ न हुआ, न हो\nमुझे विश्व का सुख, श्री, यदि केवल\nपास तुम रहो!\nमेरे नभ के बादल यदि न कटे-\nचन्द्र रह गया ढका,\nतिमिर रात को तिरकर यदि न अटे\nलेश गगन-भास का,\nरहेंगे अधर हँसते, पथ पर, तुम\nहाथ यदि गहो।\nबहु-रस साहित्य विपुल यदि न पढ़ा--\nमन्द सबों ने कहा,\nमेरा काव्यानुमान यदि न बढ़ा--\nज्ञान, जहाँ का रहा,\nरहे, समझ है मुझमें पूरी, तुम\nकथा यदि कहो।\n\n","author":"सूर्यकांत त्रिपाठी \"निराला\"","title":"उक्ति \/ सूर्यकांत त्रिपाठी \"निराला\""},{"poem":"अनगिनित आ गये शरण में जन, जननि-\nसुरभि-सुमनावली खुली, मधुऋतु अवनि!\nस्नेह से पंक - उर हुए पंकज मधुर,\nऊर्ध्व - दृग गगन में देखते मुक्ति-मणि!\nबीत रे गयी निशि, देश लख हँसी दिशि,\nअखिल के कण्ठ की उठी आनन्द-ध्वनि।\n\n","author":"सूर्यकांत त्रिपाठी \"निराला\"","title":"शरण में जन, जननि \/ सूर्यकांत त्रिपाठी \"निराला\""},{"poem":"स्नेह-निर्झर बह गया है!\nरेत ज्यों तन रह गया है ।\n\nआम की यह डाल जो सूखी दिखी,\nकह रही है-\"अब यहाँ पिक या शिखी\nनहीं आते; पंक्ति मैं वह हूँ लिखी\nनहीं जिसका अर्थ-\nजीवन दह गया है ।\"\n\n\"दिये हैं मैने जगत को फूल-फल,\nकिया है अपनी प्रतिभा से चकित-चल;\nपर अनश्वर था सकल पल्लवित पल--\nठाट जीवन का वही\nजो ढह गया है ।\"\n\nअब नहीं आती पुलिन पर प्रियतमा,\nश्याम तृण पर बैठने को निरुपमा ।\nबह रही है हृदय पर केवल अमा;\nमै अलक्षित हूँ; यही\nकवि कह गया है ।\n\n","author":"सूर्यकांत त्रिपाठी \"निराला\"","title":"स्नेह-निर्झर बह गया है \/ सूर्यकांत त्रिपाठी \"निराला\""},{"poem":"मरा हूँ हजार मरण\nपाई तब चरण-शरण ।\n\nफैला जो तिमिर जाल\nकट-कटकर रहा काल,\nआँसुओं के अंशुमाल,\nपड़े अमित सिताभरण ।\n\nजल-कलकल-नाद बढ़ा\nअन्तर्हित हर्ष कढ़ा,\nविश्व उसी को उमड़ा,\nहुए चारु-करण सरण ।\n\n","author":"सूर्यकांत त्रिपाठी \"निराला\"","title":"मरा हूँ हज़ार मरण \/ सूर्यकांत त्रिपाठी \"निराला\""},{"poem":"पल्लव - पल्लव पर हरियाली फूटी, लहरी डाली-डाली,\nबोली कोयल, कलि की प्याली मधु भरकर तरु पर उफनाई। \n\nझोंके पुरवाई के लगते, बादल के दल नभ पर भगते,\nकितने मन सो-सोकर जगते, नयनों में भावुकता छाई।\n\nलहरें सरसी पर उठ-उठकर गिरती हैं सुन्दर से सुन्दर,\nहिलते हैं सुख से इन्दीवर, घाटों पर बढ आई काई।\n\nघर के जन हुये प्रसन्न-वदन, अतिशय सुख से छलके लोचन,\nप्रिय की वाणी का अमन्त्रण लेकर जैसे ध्वनि सरसाई।\n\n","author":"सूर्यकांत त्रिपाठी \"निराला\"","title":"पथ आंगन पर रखकर आई \/ सूर्यकांत त्रिपाठी \"निराला\""},{"poem":"भेद कुल खुल जाए वह सूरत हमारे दिल में है ।\nदेश को मिल जाए जो पूँजी तुम्हारी मिल में है ।।  \n\nहार होंगे हृदय के खुलकर तभी गाने नये,\nहाथ में आ जायेगा, वह राज जो महफिल में है ।  \n\nतरस है ये देर से आँखे गड़ी श्रृंगार में,\nऔर दिखलाई पड़ेगी जो गुराई तिल में है ।  \n\nपेड़ टूटेंगे, हिलेंगे, जोर से आँधी चली,\nहाथ मत डालो, हटाओ पैर, बिच्छू बिल में है ।  \n\nताक पर है नमक मिर्च लोग बिगड़े या बनें,\nसीख क्या होगी पराई जब पसाई सिल में है ।\n\n","author":"सूर्यकांत त्रिपाठी \"निराला\"","title":"भेद कुल खुल जाए \/ सूर्यकांत त्रिपाठी \"निराला\""},{"poem":"पत्रोत्कंठित जीवन का विष बुझा हुआ है,\nआज्ञा का प्रदीप जलता है हृदय-कुंज में,\nअंधकार पथ एक रश्मि से सुझा हुआ है\nदिङ् निर्णय ध्रुव से जैसे नक्षत्र-पुंज में ।\n\nलीला का संवरण-समय फूलों का जैसे\nफलों फले या झरे अफल, पातों के ऊपर,\nसिद्ध योगियों जैसे या साधारण मानव,\nताक रहा है भीष्म शरों की कठिन सेज पर ।\n\nस्निग्ध हो चुका है निदाघ, वर्षा भी कर्षित\nकल शारद कल्य की, हेम लोमों आच्छादित,\nशिशिर-भिद्य, बौरा बसंत आमों आमोदित,\nबीत चुका है दिक्चुम्बित चतुरंग, काव्य, गति\nयतिवाला, ध्वनि, अलंकार, रस, राग बन्ध के\nवाद्य-छन्द के रणित गणित छुट चुके हाथ से--\nक्रीड़ाएँ व्रीड़ा में परिणत । मल्ल भल्ल की--\nमारें मूर्छित हुईं, निशाने चूक गए हैं ।\n\nझूल चुकी है खाल ढाल की तरह तनी थी।\nपुनः सवेरा, एक और फेरा है जी का ।\n\n","author":"सूर्यकांत त्रिपाठी \"निराला\"","title":"पत्रोत्कंठित जीवन का विष \/ सूर्यकांत त्रिपाठी \"निराला\""},{"poem":"वह तोड़ती पत्थर;\nदेखा मैंने उसे इलाहाबाद के पथ पर-\nवह तोड़ती पत्थर।\n\nकोई न छायादार\nपेड़ वह जिसके तले बैठी हुई स्वीकार;\nश्याम तन, भर बंधा यौवन,\nनत नयन, प्रिय-कर्म-रत मन,\nगुरु हथौड़ा हाथ,\nकरती बार-बार प्रहार:-\nसामने तरु-मालिका अट्टालिका, प्राकार।\n\nचढ़ रही थी धूप;\nगर्मियों के दिन, \nदिवा का तमतमाता रूप;\nउठी झुलसाती हुई लू\nरुई ज्यों जलती हुई भू,\nगर्द चिनगीं छा गई,\nप्रायः हुई दुपहर:-\nवह तोड़ती पत्थर।\n\nदेखते देखा मुझे तो एक बार\nउस भवन की ओर देखा, छिन्नतार;\nदेखकर कोई नहीं,\nदेखा मुझे उस दृष्टि से\nजो मार खा रोई नहीं,\nसजा सहज सितार,\nसुनी मैंने वह नहीं जो थी सुनी झंकार।\n\nएक क्षण के बाद वह काँपी सुघर,\nढुलक माथे से गिरे सीकर,\nलीन होते कर्म में फिर ज्यों कहा-\n\"मैं तोड़ती पत्थर।\"            \n\n","author":"सूर्यकांत त्रिपाठी \"निराला\"","title":"तोड़ती पत्थर \/ सूर्यकांत त्रिपाठी \"निराला\""},{"poem":"(गीत)\nबहुत दिनों बाद खुला आसमान!\nनिकली है धूप, खुश हुआ जहान!\n\nदिखी दिशाएँ, झलके पेड़,\nचरने को चले ढोर--गाय-भैंस-भेड़,\nखेलने लगे लड़के छेड़-छेड़--\nलड़कियाँ घरों को कर भासमान!\n\nलोग गाँव-गाँव को चले,\nकोई बाजार, कोई बरगद के पेड़ के तले\nजाँघिया-लँगोटा ले, सँभले,\nतगड़े-तगड़े सीधे नौजवान!\n\nपनघट में बड़ी भीड़ हो रही,\nनहीं ख्याल आज कि भीगेगी चूनरी,\nबातें करती हैं वे सब खड़ी,\nचलते हैं नयनों के सधे बाण!\n\n","author":"सूर्यकांत त्रिपाठी \"निराला\"","title":"खुला आसमान \/ सूर्यकांत त्रिपाठी \"निराला\""},{"poem":"बाँधो न नाव इस ठाँव, बंधु!\nपूछेगा सारा गाँव, बंधु!\n\nयह घाट वही जिस पर हँसकर,\nवह कभी नहाती थी धँसकर,\nआँखें रह जाती थीं फँसकर,\nकँपते थे दोनों पाँव बंधु!\n\nवह हँसी बहुत कुछ कहती थी,\nफिर भी अपने में रहती थी,\nसबकी सुनती थी, सहती थी,\nदेती थी सबके दाँव, बंधु!\n\n","author":"सूर्यकांत त्रिपाठी \"निराला\"","title":"बाँधो न नाव इस ठाँव, बंधु \/ सूर्यकांत त्रिपाठी \"निराला\""},{"poem":"एक दिन विष्‍णुजी के पास गए नारद जी,\nपूछा, \"मृत्‍युलोक में कौन है पुण्‍यश्‍यलोक\nभक्‍त तुम्‍हारा प्रधान?\" \n\nविष्‍णु जी ने कहा, \"एक सज्‍जन किसान है\nप्राणों से भी प्रियतम।\"\n\"उसकी परीक्षा लूँगा\", हँसे विष्‍णु सुनकर यह,\nकहा कि, \"ले सकते हो।\"\n\nनारद जी चल दिए\nपहुँचे भक्‍त के यहॉं\nदेखा, हल जोतकर आया वह दोपहर को,\nदरवाज़े पहुँचकर रामजी का नाम लिया,\nस्‍नान-भोजन करके\nफिर चला गया काम पर।\nशाम को आया दरवाज़े फिर नाम लिया,\nप्रात: काल चलते समय\nएक बार फिर उसने \nमधुर नाम स्‍मरण किया।\n\n\"बस केवल तीन बार?\"\nनारद चकरा गए-\nकिन्‍तु भगवान को किसान ही यह याद आया?\nगए विष्‍णुलोक\nबोले भगवान से\n\"देखा किसान को\nदिन भर में तीन बार\nनाम उसने लिया है।\"\n\nबोले विष्‍णु, \"नारद जी,\nआवश्‍यक दूसरा \nएक काम आया है\nतुम्‍हें छोड़कर कोई\nऔर नहीं कर सकता।\nसाधारण विषय यह।\nबाद को विवाद होगा,\nतब तक यह आवश्‍यक कार्य पूरा कीजिए\nतैल-पूर्ण पात्र यह\nलेकर प्रदक्षिणा कर आइए भूमंडल की\nध्‍यान रहे सविशेष\nएक बूँद भी इससे \nतेल न गिरने पाए।\"\n\nलेकर चले नारद जी\nआज्ञा पर धृत-लक्ष्‍य\nएक बूँद तेल उस पात्र से गिरे नहीं।\nयोगीराज जल्‍द ही\nविश्‍व-पर्यटन करके\nलौटे बैकुंठ को\nतेल एक बूँद भी उस पात्र से गिरा नहीं\nउल्‍लास मन में भरा था\nयह सोचकर तेल का रहस्‍य एक\nअवगत होगा नया।\nनारद को देखकर विष्‍णु भगवान ने\nबैठाया स्‍नेह से\nकहा, \"यह उत्‍तर तुम्‍हारा यही आ गया\nबतलाओ, पात्र लेकर जाते समय कितनी बार \nनाम इष्‍ट का लिया?\"\n\n\"एक बार भी नहीं।\"\nशंकित हृदय से कहा नारद ने विष्‍णु से\n\"काम तुम्‍हारा ही था\nध्‍यान उसी से लगा रहा\nनाम फिर क्‍या लेता और?\"\nविष्‍णु ने कहा, \"नारद\nउस किसान का भी काम \nमेरा दिया हुया है।\nउत्तरदायित्व कई लादे हैं एक साथ\nसबको निभाता और\nकाम करता हुआ\nनाम भी वह लेता है\nइसी से है प्रियतम।\"\nनारद लज्जित हुए\nकहा, \"यह सत्‍य है।\"\n\n","author":"सूर्यकांत त्रिपाठी \"निराला\"","title":"प्रियतम \/ सूर्यकांत त्रिपाठी \"निराला\""},{"poem":"टूटें सकल बन्ध\nकलि के, दिशा-ज्ञान-गत हो बहे गन्ध।\n\nरुद्ध जो धार रे\nशिखर - निर्झर झरे\nमधुर कलरव भरे\nशून्य शत-शत रन्ध्र।\n\nरश्मि ऋजु खींच दे\nचित्र शत रंग के,\nवर्ण - जीवन फले,\nजागे तिमिर अन्ध।\n\n","author":"सूर्यकांत त्रिपाठी \"निराला\"","title":"टूटें सकल बन्ध \/ सूर्यकांत त्रिपाठी \"निराला\""},{"poem":"रँग गई पग-पग धन्य धरा,---\nहुई जग जगमग मनोहरा ।\n\nवर्ण गन्ध धर, मधु मरन्द भर,\nतरु-उर की अरुणिमा तरुणतर\nखुली रूप - कलियों में पर भर\nस्तर स्तर  सुपरिसरा ।\n\nगूँज उठा पिक-पावन पंचम    \nखग-कुल-कलरव मृदुल मनोरम,\nसुख के भय काँपती प्रणय-क्लम\nवन श्री चारुतरा ।\n\n","author":"सूर्यकांत त्रिपाठी \"निराला\"","title":"रँग गई पग-पग धन्य धरा \/ सूर्यकांत त्रिपाठी \"निराला\""},{"poem":"वह आता--\nदो टूक कलेजे के करता पछताता \nपथ पर आता।\n\nपेट पीठ दोनों मिलकर हैं एक,\nचल रहा लकुटिया टेक,\nमुट्ठी भर दाने को-- भूख मिटाने को\nमुँह फटी पुरानी झोली का फैलाता--\nदो टूक कलेजे के करता पछताता पथ पर आता।\n\nसाथ दो बच्चे भी हैं सदा हाथ फैलाये,\nबायें से वे मलते हुए पेट को चलते,\nऔर दाहिना दया दृष्टि-पाने की ओर बढ़ाये।\nभूख से सूख ओठ जब जाते\nदाता-भाग्य विधाता से क्या पाते?--\nघूँट आँसुओं के पीकर रह जाते।\nचाट रहे जूठी पत्तल वे सभी सड़क पर खड़े हुए,\nऔर झपट लेने को उनसे कुत्ते भी हैं अड़े हुए!\n\n","author":"सूर्यकांत त्रिपाठी \"निराला\"","title":"भिक्षुक \/ सूर्यकांत त्रिपाठी \"निराला\""},{"poem":"नहीं जानती जो अपने को खिली हुई--\nविश्व-विभव से मिली हुई,--\nनहीं जानती सम्राज्ञी अपने को,--\nनहीं कर सकीं सत्य कभी सपने को,\nवे किसान की नयी बहू की आँखें\nज्यों हरीतिमा में बैठे दो विहग बन्द कर पाँखें;\nवे केवल निर्जन के दिशाकाश की,\nप्रियतम के प्राणों के पास-हास की,\nभीरु पकड़ जाने को हैं दुनियाँ के कर से--\nबढ़े क्यों न वह पुलकित हो कैसे भी वर से।\n\n","author":"सूर्यकांत त्रिपाठी \"निराला\"","title":"वे किसान की नयी बहू की आँखें \/ सूर्यकांत त्रिपाठी \"निराला\""},{"poem":"तुम तुंग - हिमालय - श्रृंग \nऔर मैं चंचल-गति सुर-सरिता।\nतुम विमल हृदय उच्छवास \nऔर मैं कांत-कामिनी-कविता।\nतुम प्रेम और मैं शान्ति,\nतुम सुरा - पान - घन अन्धकार,\nमैं हूँ मतवाली भ्रान्ति।\nतुम दिनकर के खर किरण-जाल,\nमैं सरसिज की मुस्कान,\nतुम वर्षों के बीते वियोग,\nमैं हूँ पिछली पहचान।\nतुम योग और मैं सिद्धि,\nतुम हो रागानुग के निश्छल तप,\nमैं शुचिता सरल समृद्धि।\nतुम मृदु मानस के भाव\nऔर मैं मनोरंजिनी भाषा,\nतुम नन्दन - वन - घन विटप\nऔर मैं सुख -शीतल-तल शाखा।\nतुम प्राण और मैं काया,\nतुम शुद्ध सच्चिदानन्द ब्रह्म\nमैं मनोमोहिनी माया।\nतुम प्रेममयी के कण्ठहार,\nमैं वेणी काल-नागिनी,\nतुम कर-पल्लव-झंकृत सितार,\nमैं व्याकुल विरह - रागिनी।\nतुम पथ हो, मैं हूँ रेणु,\nतुम हो राधा के मनमोहन,\nमैं उन अधरों की वेणु।\nतुम पथिक दूर के श्रान्त\nऔर मैं बाट - जोहती आशा,\nतुम भवसागर दुस्तर\nपार जाने की मैं अभिलाषा।\nतुम नभ हो, मैं नीलिमा,\nतुम शरत - काल के बाल-इन्दु\nमैं हूँ निशीथ - मधुरिमा।\nतुम गन्ध-कुसुम-कोमल पराग,\nमैं मृदुगति मलय-समीर,\nतुम स्वेच्छाचारी मुक्त पुरुष,\nमैं प्रकृति, प्रेम - जंजीर।\nतुम शिव हो, मैं हूँ शक्ति,\nतुम रघुकुल - गौरव रामचन्द्र,\nमैं सीता अचला भक्ति।\nतुम आशा के मधुमास,\nऔर मैं पिक-कल-कूजन तान,\nतुम मदन  - पंच - शर - हस्त\nऔर मैं हूँ मुग्धा अनजान!\nतुम अम्बर, मैं दिग्वसना,\nतुम चित्रकार, घन-पटल-श्याम,\nमैं तड़ित् तूलिका रचना।\nतुम रण-ताण्डव-उन्माद नृत्य\nमैं मुखर मधुर नूपुर-ध्वनि,\nतुम नाद - वेद ओंकार - सार,\nमैं कवि - श्रृंगार शिरोमणि।\nतुम यश हो, मैं हूँ प्राप्ति,\nतुम कुन्द - इन्दु - अरविन्द-शुभ्र\nतो मैं हूँ निर्मल व्याप्ति।\n\n","author":"सूर्यकांत त्रिपाठी \"निराला\"","title":"तुम और मैं \/ सूर्यकांत त्रिपाठी \"निराला\""},{"poem":"(गीत)\nबादल, गरजो!--\nघेर घेर घोर गगन, धाराधर जो!\nललित ललित, काले घुँघराले,\nबाल कल्पना के-से पाले,\nविद्युत-छबि उर में, कवि, नवजीवन वाले!\nवज्र छिपा, नूतन कविता\nफिर भर दो:--\nबादल, गरजो!\nविकल विकल, उन्मन थे उन्मन,\nविश्व के निदाघ के सकल जन,\nआये अज्ञात दिशा से अनन्त के घन!\nतप्त धरा, जल से फिर\nशीतल कर दो:--\nबादल, गरजो!\n\n","author":"सूर्यकांत त्रिपाठी \"निराला\"","title":"उत्साह \/ सूर्यकांत त्रिपाठी \"निराला\""},{"poem":"जब कड़ी मारें पड़ीं, दिल हिल गया \nपर न कर चूँ भी, कभी पाया यहाँ; \nमुक्ति की तब युक्ति से मिल खिल गया \nभाव, जिसका चाव है छाया यहाँ।  \n\nखेत में पड़ भाव की जड़ गड़ गयी, \nधीर ने दुख-नीर से सींचा सदा, \nसफलता की थी लता आशामयी, \nझूलते थे फूल-भावी सम्पदा।  \n\nदीन का तो हीन ही यह वक्त है, \nरंग करता भंग जो सुख-संग का \nभेद कर छेद पाता रक्त है \nराज के सुख-साज-सौरभ-अंग का।  \n\nकाल की ही चाल से मुरझा गये \nफूल, हूले शूल जो दुख मूल में \nएक ही फल, किन्तु हम बल पा गये; \nप्राण है वह, त्राण सिन्धु अकूल में।  \n\nमिष्ट है, पर इष्ट उनका है नहीं \nशिष्ट पर न अभीष्ट जिनका नेक है, \nस्वाद का अपवाद कर भरते मही, \nपर सरस वह नीति - रस का एक है।  \n\n( कविता संग्रह, \"परिमल\" से )\n\n","author":"सूर्यकांत त्रिपाठी \"निराला\"","title":"अध्यात्म फल (जब कड़ी मारें पड़ीं) \/ सूर्यकांत त्रिपाठी \"निराला\""},{"poem":"अट नहीं रही है\nआभा फागुन की तन\nसट नहीं रही है।\n\nकहीं साँस लेते हो,\nघर-घर भर देते हो,\nउड़ने को नभ में तुम\nपर-पर कर देते हो,\nआँख हटाता हूँ तो\nहट नहीं रही है।\n\nपत्‍तों से लदी डाल\nकहीं हरी, कहीं लाल,\nकहीं पड़ी है उर में,\nमंद - गंध-पुष्‍प माल,\nपाट-पाट शोभा-श्री\nपट नहीं रही है।\n\n","author":"सूर्यकांत त्रिपाठी \"निराला\"","title":"अट नहीं रही है \/ सूर्यकांत त्रिपाठी \"निराला\""},{"poem":"गीत गाने दो मुझे तो,\nवेदना को रोकने को।\n\nचोट खाकर राह चलते\nहोश के भी होश छूटे,\nहाथ जो पाथेय थे, ठग-\nठाकुरों ने रात लूटे,\nकंठ रूकता जा रहा है,\nआ रहा है काल देखो।\n\nभर गया है ज़हर से\nसंसार जैसे हार खाकर,\nदेखते हैं लोग लोगों को,\nसही परिचय न पाकर,\nबुझ गई है लौ पृथा की,\nजल उठो फिर सींचने को।\n\n","author":"सूर्यकांत त्रिपाठी \"निराला\"","title":"गीत गाने दो मुझे \/ सूर्यकांत त्रिपाठी \"निराला\""},{"poem":"आज प्रथम गाई पिक पंचम।\nगूंजा है मरु विपिन मनोरम।\n\nमस्त प्रवाह, कुसुम तरु फूले,\nबौर-बौर पर भौंरे झूले,\nपात-गात के प्रमुदित झूले,\nछाई सुरभि चतुर्दिक उत्तम।\n\nआँखों से बरसे ज्योतिःकण,\nपरसे उन्मन-उन्मन उपवन,\nखुला धरा का पराकृष्ट तन,\nफूटा ज्ञान गीतमय सत्तम।\n\nप्रथम वर्ष की पांख खुली है,\nशाख-शाख किसलयों तुली है,\nएक और माधुरी घुली है,\nगीत-गन्ध-रस वर्णों अनुपम।\n\n","author":"सूर्यकांत त्रिपाठी \"निराला\"","title":"आज प्रथम गाई पिक पंचम \/ सूर्यकांत त्रिपाठी \"निराला\""},{"poem":"\nगर्म पकौड़ी-\nऐ गर्म पकौड़ी,\nतेल की भुनी\nनमक मिर्च की मिली,\nऐ गर्म पकौड़ी!\nमेरी जीभ जल गयी\nसिसकियां निकल रहीं,\nलार की बूंदें कितनी टपकीं,\nपर दाढ़ तले दबा ही रक्‍खा मैंने\n\nकंजूस ने ज्‍यों कौड़ी,\nपहले तूने मुझ को खींचा,\nदिल ले कर फिर कपड़े-सा फींचा,\nअरी, तेरे लिए छोड़ी\n\nबम्‍हन की पकाई\nमैंने घी की कचौड़ी।\n\n","author":"सूर्यकांत त्रिपाठी \"निराला\"","title":"गर्म पकौड़ी \/ सूर्यकांत त्रिपाठी \"निराला\""},{"poem":"दलित जन पर करो करुणा।\nदीनता पर उतर आये\nप्रभु, तुम्हारी शक्ति वरुणा।\n\nहरे तन मन प्रीति पावन,\nमधुर हो मुख मनभावन,\nसहज चितवन पर तरंगित\nहो तुम्हारी किरण तरुणा\n\nदेख वैभव न हो नत सिर,\nसमुद्धत मन सदा हो स्थिर,\nपार कर जीवन निरंतर\nरहे बहती भक्ति वरूणा।\n\n","author":"सूर्यकांत त्रिपाठी \"निराला\"","title":"दलित जन पर करो करुणा \/ सूर्यकांत त्रिपाठी \"निराला\""},{"poem":"आज ठंडक अधिक है।\nबाहर ओले पड़ चुके हैं,\nएक हफ़्ता पहले पाला पड़ा था--\nअरहर कुल की कुल मर चुकी थी,\nहवा हाड़ तक बेध जाती है,\nगेहूँ के पेड़ ऎंठे खड़े हैं,\nखेतीहरों में जान नहीं,\nमन मारे दरवाज़े कौड़े ताप रहे हैं\nएक दूसरे से गिरे गले बातें करते हुए,\nकुहरा छाया हुआ।\nउँपर से हवाबाज़ उड़ गया।\nज़मीनदार का सिपाही लट्ठ कंधे पर डाले\nआया और लोगों की ओर देख कर कहा,\n'डेरे पर थानेदार आए हैं;\nडिप्टी साहब नें चंदा लगाया है,\nएक हफ़्ते के अंदर देना है।\nचलो, बात दे आओ।\nकौड़े से कुछ हट कर\nलोगों के साथ कुत्ता खेतिहर का बैठा था,\nचलते सिपाही को देख कर खडा हुआ,\nऔर भौंकने लगा,\nकरुणा से बंधु खेतिहर को देख-देख कर।\n\n","author":"सूर्यकांत त्रिपाठी \"निराला\"","title":"कुत्ता भौंकने लगा \/ सूर्यकांत त्रिपाठी \"निराला\""},{"poem":"नर जीवन के स्वार्थ सकल\nबलि हों तेरे चरणों पर, माँ\nमेरे श्रम सिंचित सब फल।\n\nजीवन के रथ पर चढ़कर\nसदा मृत्यु पथ पर बढ़ कर\nमहाकाल के खरतर शर सह\nसकूँ, मुझे तू कर दृढ़तर;\nजागे मेरे उर में तेरी\nमूर्ति अश्रु जल धौत विमल\nदृग जल से पा बल बलि कर दूँ\nजननि, जन्म श्रम संचित पल।\n\nबाधाएँ आएँ तन पर\nदेखूँ तुझे नयन मन भर\nमुझे देख तू सजल दृगों से\nअपलक, उर के शतदल पर;\nक्लेद युक्त, अपना तन दूंगा\nमुक्त करूंगा तुझे अटल\nतेरे चरणों पर दे कर बलि\nसकल श्रेय श्रम संचित फल\n\n","author":"सूर्यकांत त्रिपाठी \"निराला\"","title":"मातृ वंदना \/ सूर्यकांत त्रिपाठी \"निराला\""},{"poem":"बापू, तुम मुर्गी खाते यदि\nतो क्या भजते होते तुमको\nऐरे-ग़ैरे नत्थू खैरे -?\nसर के बल खड़े हुए होते\nहिंदी के इतने लेखक-कवि?\n\nबापू, तुम मुर्गी खाते यदि\nतो लोकमान्य से क्या तुमने\nलोहा भी कभी लिया होता?\nदक्खिन में हिंदी चलवाकर\nलखते हिंदुस्तानी की छवि,\nबापू, तुम मुर्गी खाते यदि?\n\nबापू, तुम मुर्गी खाते यदि\nतो क्या अवतार हुए होते\nकुल के कुल कायथ बनियों के?\nदुनिया के सबसे बड़े पुरुष\nआदम, भेड़ों के होते भी!\nबापू, तुम मुर्गी खाते यदि?\n\nबापू, तुम मुर्गी खाते यदि\nतो क्या पटेल, राजन, टंडन,\nगोपालाचारी भी भजते-?\n\nभजता होता तुमको मैं औ´\nमेरी प्यारी अल्लारक्खी!\n\nबापू, तुम मुर्गी खाते यदि!\n\n","author":"सूर्यकांत त्रिपाठी \"निराला\"","title":"बापू, तुम मुर्गी खाते यदि... \/ सूर्यकांत त्रिपाठी \"निराला\""},{"poem":"नयनों के डोरे लाल-गुलाल भरे, खेली होली!\nजागी रात सेज प्रिय पति सँग रति सनेह-रँग घोली,\nदीपित दीप, कंज छवि मंजु-मंजु हँस खोली-\nमली मुख-चुम्बन-रोली ।\n\nप्रिय-कर-कठिन-उरोज-परस कस कसक मसक गई चोली,\nएक-वसन रह गई मन्द हँस अधर-दशन अनबोली-\nकली-सी काँटे की तोली ।\n\nमधु-ऋतु-रात,मधुर अधरों की पी मधु सुध-बुध खोली,\nखुले अलक, मुँद गए पलक-दल, श्रम-सुख की हद हो ली-\nबनी रति की छवि भोली ।\n\nबीती रात सुखद बातों में प्रात पवन प्रिय डोली,\nउठी सँभाल बाल, मुख-लट,पट, दीप बुझा, हँस बोली\nरही यह एक ठिठोली ।\n\nनिराला जी की यह कविता 'जागरण', पाक्षिक, काशी, 22 मार्च 1932 को 'होली' शीर्षक से छपी थी ।\n\n","author":"सूर्यकांत त्रिपाठी \"निराला\"","title":"नयनों के डोरे लाल-गुलाल भरे \/ सूर्यकांत त्रिपाठी \"निराला\""},{"poem":"मार दी तुझे पिचकारी,\nकौन री, रँगी छबि यारी?\n\nफूल -सी देह,-द्युति सारी,\nहल्की तूल-सी सँवारी,\nरेणुओं-मली सुकुमारी,\nकौन री, रँगी छबि वारी?\n\nमुसका दी, आभा ला दी,\nउर-उर में गूँज उठा दी,\nफिर रही लाज की मारी,\nमौन री रँगी छबि प्यारी।\n\nनिराला जी का यह नवगीत इंदौर से प्रकाशित मासिक पत्रिका 'वीणा' के जून 1935 अंक में 'होली' शीर्षक से छपा था।\n\n","author":"सूर्यकांत त्रिपाठी \"निराला\"","title":"मार दी तुझे पिचकारी \/ सूर्यकांत त्रिपाठी \"निराला\""},{"poem":"युवकजनों की है जान;\nख़ून की होली जो खेली ।\nपाया है लोगों में मान,\nख़ून की होली जो खेली ।\n\nरँग गये जैसे पलाश;\nकुसुम किंशुक के, सुहाए,\nकोकनद के पाए प्राण,\nख़ून की होली जो खेली ।\n\nनिकले क्या कोंपल लाल,\nफाग की आग लगी है,\nफागुन की टेढ़ी तान,\nख़ून की होली जो खेली ।\n\nखुल गई गीतों की रात,\nकिरन उतरी है प्रात की;-\nहाथ कुसुम-वरदान,\nख़ून की होली जो खेली ।\n\nआई सुवेश बहार,\nआम-लीची की मंजरी;\nकटहल की अरघान,\nख़ून की होली जो खेली ।\n\nविकच हुए कचनार,\nहार पड़े अमलतास के;\nपाटल-होठों मुसकान,\nख़ून की होली जो खेली ।\n\nयह कविता निराला जी ने 1946 के स्वाधीनता संग्राम में विद्यार्थियों के देश-प्रेम पर लिखी थी और यह गया से प्रकाशित साप्ताहिक 'उषा' के होलिकांक में मार्च 1946 में प्रकाशित हुई ।\n\n","author":"सूर्यकांत त्रिपाठी \"निराला\"","title":"ख़ून की होली जो खेली \/ सूर्यकांत त्रिपाठी \"निराला\""},{"poem":"खेलूँगी कभी न होली\nउससे जो नहीं हमजोली ।\n\nयह आँख नहीं कुछ बोली,\nयह हुई श्याम की तोली,\nऐसी भी रही ठठोली,\nगाढ़े रेशम की चोली-\n\nअपने से अपनी धो लो,\nअपना घूँघट तुम खोलो,\nअपनी ही बातें बोलो,\nमैं बसी पराई टोली ।\n\nजिनसे होगा कुछ नाता,\nउनसे रह लेगा माथा,\nउनसे हैं जोडूँ-जाता,\nमैं मोल दूसरे मोली\n\n","author":"सूर्यकांत त्रिपाठी \"निराला\"","title":"खेलूँगी कभी न होली \/ सूर्यकांत त्रिपाठी \"निराला\""},{"poem":"केशर की, कलि की पिचकारीः\nपात-पात की गात सँवारी ।\n\nराग-पराग-कपोल किए हैं,\nलाल-गुलाल अमोल लिए हैं\nतरू-तरू के तन खोल दिए हैं,\nआरती जोत-उदोत उतारी-\nगन्ध-पवन की धूप धवारी ।\n\nगाए खग-कुल-कण्ठ गीत शत,\nसंग मृदंग तरंग-तीर-हत\nभजन-मनोरंजन-रत अविरत,\nराग-राग को फलित किया री-\nविकल-अंग कल गगन विहारी ।\n\n","author":"सूर्यकांत त्रिपाठी \"निराला\"","title":"केशर की कलि की पिचकारी \/ सूर्यकांत त्रिपाठी \"निराला\""},{"poem":"अभी न होगा मेरा अन्त\nअभी-अभी ही तो आया है\nमेरे वन में मृदुल वसन्त-\nअभी न होगा मेरा अन्त\n\nहरे-हरे ये पात,\nडालियाँ, कलियाँ कोमल गात!\n\nमैं ही अपना स्वप्न-मृदुल-कर\nफेरूँगा निद्रित कलियों पर\nजगा एक प्रत्यूष मनोहर\n\nपुष्प-पुष्प से तन्द्रालस लालसा खींच लूँगा मैं,\nअपने नवजीवन का अमृत सहर्ष सींच दूँगा मैं,\n\nद्वार दिखा दूँगा फिर उनको\nहै मेरे वे जहाँ अनन्त-\nअभी न होगा मेरा अन्त।\n\nमेरे जीवन का यह है जब प्रथम चरण,\nइसमें कहाँ मृत्यु?\nहै जीवन ही जीवन\nअभी पड़ा है आगे सारा यौवन\nस्वर्ण-किरण कल्लोलों पर बहता रे, बालक-मन,\n\nमेरे ही अविकसित राग से\nविकसित होगा बन्धु, दिगन्त;\nअभी न होगा मेरा अन्त।\n\n","author":"सूर्यकांत त्रिपाठी \"निराला\"","title":"अभी न होगा मेरा अन्त \/ सूर्यकांत त्रिपाठी \"निराला\""},{"poem":"जागो फिर एक बार!\nप्यार जगाते हुए हारे सब तारे तुम्हें\nअरुण-पंख तरुण-किरण\nखड़ी खोलती है द्वार-\nजागो फिर एक बार!\n\nआँखे अलियों-सी\nकिस मधु की गलियों में फँसी,\nबन्द कर पाँखें\nपी रही हैं मधु मौन\nअथवा सोयी कमल-कोरकों में?-\nबन्द हो रहा गुंजार-\nजागो फिर एक बार!\n\nअस्ताचल चले रवि,\nशशि-छवि विभावरी में\nचित्रित हुई है देख\nयामिनीगन्धा जगी,\nएकटक चकोर-कोर दर्शन-प्रिय,\nआशाओं भरी मौन भाषा बहु भावमयी\nघेर रहा चन्द्र को चाव से\nशिशिर-भार-व्याकुल कुल\nखुले फूल झूके हुए,\nआया कलियों में मधुर\nमद-उर-यौवन उभार-\nजागो फिर एक बार!\n\nपिउ-रव पपीहे प्रिय बोल रहे,\nसेज पर विरह-विदग्धा वधू\nयाद कर बीती बातें, रातें मन-मिलन की\nमूँद रही पलकें चारु\nनयन जल ढल गये,\nलघुतर कर व्यथा-भार\nजागो फिर एक बार!\n\nसहृदय समीर जैसे\nपोछों प्रिय, नयन-नीर\nशयन-शिथिल बाहें\nभर स्वप्निल आवेश में,\nआतुर उर वसन-मुक्त कर दो,\nसब सुप्ति सुखोन्माद हो,\nछूट-छूट अलस\nफैल जाने दो पीठ पर\nकल्पना से कोमन\nऋतु-कुटिल प्रसार-कामी केश-गुच्छ।\nतन-मन थक जायें,\nमृदु सरभि-सी समीर में\nबुद्धि बुद्धि में हो लीन\nमन में मन, जी जी में,\nएक अनुभव बहता रहे\nउभय आत्माओं मे,\nकब से मैं रही पुकार\nजागो फिर एक बार!\n\n","author":"सूर्यकांत त्रिपाठी \"निराला\"","title":"जागो फिर एक बार \/ सूर्यकांत त्रिपाठी \"निराला\""}]
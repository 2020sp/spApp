[{"poem":"मेरे साथ जुड़ी हैं कुछ मेरी ज़रूरतें\nउनमें एक तुम हो।\n\nचाहूँ या न चाहूँ:\nजब ज़रूरत हो तुम,\nतो तुम हो मुझ में\nऔर पूरे अन्त तक रहोगी।\n\nइससे यह सिद्ध कहाँ होता कि\nमैं भी तुम्हारे लिए\nउसी तरह ज़रूरी।\n\nदेखो न!\nआदमी को हवा चाहिए ज़िन्दा रहने को\nपर हवा तो\nआदमी की अपेक्षा नहीं करती,\nवह अपने आप जीवित है।\n\nडाली पर खिला था एक फूल,\nछुआ तितली ने,\nरस लेकर उड़ गई।\nपर\nफूल वह तितली मय हो चुका था।\n\nझरी पँखुरी एक: तितली।\nफिर दूसरी भी: तितली।\nफिर सबकी सब: तितली।\nछूँछें वृन्त पर बाक़ी\nबची ख़ुश्की जो: तितली।\n\nकोमलता\nअंतिम क्षण तक\nयह बताकर ही गई:\n'मैं वहाँ भी हूँ,\nजहाँ मेरी कोई ज़रूरत नहीं।'\n\n","author":"अजित कुमार","title":"ज़रूरत \/ अजित कुमार"},{"poem":"दुनिया में कितना दुख–दर्द है?\nजानना चाहते हो? –\nकिसी अस्पताल के जनरल वार्ड में जाओ ।\nपहला ही चक्का तुम्हारी खुमारी मिटा देगा \nदूसरा काफ़ी होगा कि तुम्हें होश में ले आए...\nऔर इससे पहले कि तुम वहाँ से \nजान बचाकर के भागो-\nयह अनुभव कि तमाम लोग कितने साहस \nऔर धीरज से झेलते हैं अपनी  तकलीफ़ें \nशायद तुम्हें याद दिलाए कि   \nज़रा-ज़रा सी बात पर तुम किस कदर\nचीखते–चिल्लाते रहे हो...\nइसके बाद तो ख़ुद तुम ही तय करोगे शायद \nकि शामिल होगे तुम किसमें?\nनर्सिग ब्रिगेड में? या कर्सिग ब्रिगेड में?\n\n","author":"अजित कुमार","title":"तुम्हारा फैसला \/ अजित कुमार"},{"poem":"अपने घर में जो बाबूजी \nरद्दी काग़ज़  की चिर्री–पुर्जी भी \nसहेज के रखते थे–\nइस्तरी के लिए गए कपड़ों \nया दूधवाले का हिसाब दर्ज़ करने के लिए…\n\nवे अस्पताल में दाखिल क्या हुए\nकि टिशू पेपर के  रोल पर रोल \nनाक-थूक-छींक-लार पोंछने के बहाने \nकूडे़ की टोकरी में बहाते चले गए।\nवहाँ अपने ठहरने की भरपूर क़ीमत\nउन्हें वसूल करनी थी।\n\n","author":"अजित कुमार","title":"दरियादिली \/ अजित कुमार"},{"poem":"कई-कई हादसों से गुज़रने के बावजूद \nअपने आप को सूरमा समझने के भरम ने \nजब एक बार फिर\nमुझे आकाश से उतारकर धरती पर लिटाया\nसभी प्रियजन-स्वजन\nइलाज की भाग-दौड़  में व्यस्त हो गए-\nवहाँ परदेस में लुंज-पुंज हो\nमैं बेबस पड़ा था...\n\nअनायास मुझे याद आए\nमुग़लों के अंतिम सम्राट बहादुरशाह ज़फर\nइस ग़म में मुब्तिला कि-\n‘दो गज़ ज़मीं भी न मिली कूए–यार में’—\nमुझे भी आत्मदया की गुंजलक में समेटते...\n\nलगभग तभी मुझे मिले आप,\nजफ़र साहब– एक चमत्कार की तरह\nजो केवल इतना भर न था \nकि वे थे ‘ज़फ़र’\nऔर आप भी वही , गोकि दिल्लीवाले नही...\nघुल मिलकर एक हुईं वतन की,\nलखनऊ की,\nहमारी-आपकी भूली-बिसरी तमाम यादें।\n\nअपने हाथों को बरत सकूँ\nअपने पैरों पर चल पाऊँ-\nयह तो आपके अलावा कई औरों ने भी \nसिखाया है\nपर भेंट उन महाशय से आपके ज़रिये ही \nमुमकिन हुई,\nजो अतल की गहराइयों में डूब चुकने\nके बाद ही ऊपर उभरे थे,\nसालों फुटपाथ ही उनका ओढ़ना-बिछौना रहा\nतभी तो वे\n‘आर. आई. पी.’ का मतलब\n‘रेस्ट इन पीस’ के अलावा\n‘रिटर्न इज़ पासिबिल’ हमारे समेत सभी को\nबता पाए ।\n\nयों तो जीवन में तनिक-सी भी\nठोकर खाने के बाद\nमेरे भी मुँह से बहुतों की तरह\nसहसा ‘हे राम!’ निकला है\nपर उसका और गाँधी के  ‘हे राम’\nका फ़र्क मैं कभी न जान पाता-\nअगर आपके संग-साथ मेरे\nजीवन का थोड़ा-सा सफ़र न बीता होता, \nज़फ़र साहब ।\n\nलकवे से तिरछे पड़े मुँह और\nअटपट हुई बोली को\nसुधारते समय अपने से नफ़रत नहीं करना,\nबल्कि उस को दुलराना आपने ही सिखाया\n\nजिस क्षण आप कह रहे थे-\n‘आज का दिन वह दिन है\nजिसके बारे में तुम्हें शक था\nयह तुम्हारे लिए कभी नहीं आएगा...’\nनए सिरे से मुझे अनुभव हुआ \nहम काफ़ी-कुछ भले ही कर पाएँ,\nपर सब-कुछ तो अपने वश में नहीं होता-\nऔर वह काफ़ी–कुछ भी कितना \nअनिश्चित, अरूप है!\n\nआत्म से अनात्म और अध्यात्म के\nबीच जो भी अनाम या अबूझ\nरिश्ते होते हों-\nउनकी तरफ़ मेरा ध्यान ले जाने के लिए\nआपका शुक्रिया, ज़फ़र साहब!\n\n","author":"अजित कुमार","title":"हादसे \/ अजित कुमार"},{"poem":"टेबिल टाप पर तुम्हारी उँगलियाँ \nपड़ी हुई थीं निर्जीव\nऔर मैं प्रतीक्षा में थी  दम साधे\nकि अब वे हरकत करेंगी-\n\nधिनक धिनक धिन्... धिनक धिन्...\nरच दोगे तुम एक अनोखा संगीत \nजिसकी लय पर मैं थिरकने लगूंगी\nधिनक धिनक्... धिन्... ता...\n\nपर वे थीं कि हिले-डुले बिना \nवैसी ही थमी रहीं उसी जगह अचल\nगहरे मौन का या निष्प्रभ जीवन का\nएक और ही राग अलापती हुईं\nजिसमें डूबती–डूबती मैं जा पहुँची अतल में ।\n\n","author":"अजित कुमार","title":"और ही राग \/ अजित कुमार"},{"poem":"मुट्ठी बांधने की असफल कोशिश\nकरते मरीज़ की छिंगुनी में\nएक बार जब अचानक\nज़रा सी हरकत हुई...\n\nतुम्हारा मुख-कमल खिल उठा\nउत्साहित होकर तुम बोलीं-\nलौटेगी ज़रूर, उंगलियों की ताक़त फिर लौटेगी।\n\nलेकिन इस विडंबना से नियति की\nतुम कहाँ तक लड़ सकती थीं कि\nतनिक देर की उस जुंबिश के फिर से \nलौटने का इंतज़ार बेहद लंबा होता गया।\n\n","author":"अजित कुमार","title":"छिंगुनी \/ अजित कुमार"},{"poem":"चीख़-चीख़ कर उन्होंने\nदुनिया-भर की नींद हराम नहीं कर दी\nनाक चढ़ा, भौं उठा       \nसबको नीचे नहीं गिराया\nपूरी सुबह के दौरान\nएक बार भी मुँह नहीं फुलाया\nकोप-भवन में जाने की ज़रूरत नहीं समझी...\n\nसचमुच सुखद था यह देखना कि\nऔरतें कितनी मगन हो\nअपने–अपने काम में लगी हैं...\n\nगिनती भूल चुके बूढ़े को\nवह चार के बाद पाँच का गुटका\nरखना सिखा रही है\nजबकि वह तीन आठ दो... कुछ भी \nलगाकर मगन है...\n\nदूसरी है व्यस्त लकवामारे की कमर\nसीधी करने की कोशिश में;\nसाथ-साथ समझा भी रही है -\nपाँव उठेंगे तभी तो चलकर जौनपुर \nपहुँच सकोगे।\nज़रा बताओ तो सही- घर के लिए\nगाड़ी कहाँ से पकड़ोगे?\nऔर नाम सुनके ‘घर’ का\nवह तनिक सिहर-सा उठा है\nभले ही उसके पैरों में कोई जुंबिश नज़र नहीं आई अभी तक।\n\nतीसरी ने थमाया है\nमरीज़ की हथेली में\nस्प्रिंग का शिकंजा-\nज़रूर ही चीजों पर उसकी पकड़\nमज़बूत करने को: \n\n\"कसो, ढीला छोडो, धीरे-धीरे! बार–बार\"... \nसबक सीधा और साफ़ था ।\n\nऐसा करते उसे देख\nजब मैंने भी चाहा--\nटोकरी में धरी कनियों को\nअपनी मुट्ठी में भरूँ...\nवे फिसलती चली गईं\nजैसे कि उंगलियों में से रेत।\n\nमुझे हताश देख वह बोली-\n\"रिलैक्स! रखो धीरज...\nवक़्त के साथ ही ठीक होगा,\nजो भी होगा-\nजैसे कि उसी के साथ इतना कुछ\nबिगड़ता चला जाता है...\"               \n\nउसकी पलकों में सिमटे पूरे जीवन को\nतो मैं नहीं बाँच पाया-\nपर सरल हुआ देख सकना-\nवह और उसकी टोली-\nकितने मनोयोग से उन्हें नवजीवन देने में\nलगी है\nजिनमें में किसी को भी उन्होंने\nअपनी कोख से नहीं जन्मा।\n\n'कुछ दवा, कुछ दुआ'-यह तो\nसबने पहले भी सुना था-\nशरीरोपचार के मरीज़ों ने\nउपचार के साथ\nदुलार और पुचकार का भी मतलब \nअब जाना...\n\nबहुत दिनों बाद... \nबल्कि उस क्षण तो यह लगा कि-\nजीवन में पहली बार- \nएक साथ, एक जगह\nइतना अधिक सौंदर्य\nमेरी नज़र में आ समाया… \n\nजो मुमकिन है आगे कभी बार-बार\nमन में भी कौंधे ।\n\n","author":"अजित कुमार","title":"अपना काम \/ अजित कुमार"},{"poem":"सुजाता के पास\nमेरी ही क्यों, अपने सभी मरीज़ों की\nजिज्ञासाओं के उत्तर थे...\n\nजब मैंने कहा-\n'पार्क में सैर के समय\nउतनी भचक नहीं होती\nजितनी घर में रहा करती है'\nतुरंत उत्तर मिला-\n'वहाँ लंबे डग भरने और\nघर में छोटे क़दम रखने के कारण...\nमाँसपेशियों के खिंचाव में फ़र्क का असर\nचाल पर भी तो पड़ेगा।'\n\nतर्जनी के टेढ़ेपन में एक बुज़ुर्ग को उलझे देख\nवह बोली-\n'व्यायाम को बढ़ाइए... बार-बार इससे जूझिए,\nवरना यह इसी तरह मुड़ी और अटकी \nरह जाएगी...'\n\n'झुका रहता हूँ मैं अपनी बाईं तरफ क्यों?'-\nइसका सीधा जबाब था-\n'लकवे के असर से शरीर का जो हिस्सा\nकमज़ोर पड़ जाए,\nउसमें ताक़त जब तक न आए\nऐसा होना स्वाभाविक है...।'\n\nइससे पहले भी\nदेश में, विदेश में \nकईयों ने शरीरोपचार की\nअहम भूमिकाएँ निभाई थी मेरे वास्ते\nकुछ फ़ायदा भी हुआ था...\n\nलेकिन क्यों, क्या और कैसे की\nतमाम गुत्थियाँ\nजिस तरह सुजाता ने सुलझाईं\nकिसी और ने नहीं किया\n\nशायद इसीलिए काफ़ी झिझक \nऔर थोड़ी आत्मीयता के बाद \nजब एक रोज़ मैं पूछ ही बैठा –\n'तुम अकेली क्यों हो अब तक?'\n\nऔर वह उलट कर बोली-\n'क्यों? इतने तो हैं!\nऔर आप भी!...\nफिर बताइए,\nक्या सबके बावजूद\nअकेली हूँ मैं?'\n\nबित्ते भर की उस छोकरी के\nऐसे प्रश्न के सम्मुख\nनिरुत्तर रह जाने के अलावा\nमैं हकला ही तो सकता था...\n\nपर मुझ जैसे खूसट वाग्मी से\nवह भी साधे न सधा।\n\n","author":"अजित कुमार","title":"जिज्ञासाएँ \/ अजित कुमार"},{"poem":"जब उन्होंने पहली नौकरी पाई\nहर दिन का सफ़र इतना लंबा था\nसाइकिल ज़रूरी हुई तय करने के लिए\nपर उसे खरीदने के वास्ते पैसे नहीं थे। \n\nएक मित्र से उधार मिला...\nसाल भर तक हर महीने सौ रुपये चुका\nभरपाई हुई जिस दिन उसी रोज़ साइकिल चोरी गई-\n‘अँधरऊ बटत जाँय, पँड़ऊ चबात जाँय’-\nकहावत को सिद्ध करती। \n\nतब से यह एक पैटर्न बन गया-\nइधर वेतन मिला, उधर हूर्र...\nफिर भी सबों की तरह उनके पास भी\nकुछ-न-कुछ चीज़-बस्त इकट्ठी होती ही गई\nबर्तन-भांडे, कपडे-लत्ते, काग़ज़-पत्तर, कुर्सी-मेज़, पंखे,कूलर… \n\nऔर वह वक़्त भी आया, घर में सामान इतना बढा…\nअकसर कहने लगीं पत्नी-\nइतना कूड़ा इकटठा है, इसे फेंको,\nअपने रहने के लिए थोड़ी जगह तो निकले। \n\nहर बार वे अडंगा लगा देते-\n'सबसे पहले इस कूड़े-- मुझ बूढे -को फेंको,\nउसके बाद सब-कुछ को माचिस लगा देना।' \n\nयही डायलाग उनके बीच सालो-साल चलता रहा,\nइस हद तक पहुँचता कि एक रोज़\nजब कबाड़ी घर की पुरानी पत्रिकायें ले जा रहा था,\nवे बुरी तरह बिफर गए-\n‘मुझे भी इनके साथ अपनी बोरी में बांधो ।‘ \n\nयह तमाशा कुछ पड़ोसियों ने भी देखा,\nगोकि बीच-बचाव करने के लालच में जब वे नहीं पडे़\nतो चारपाई और चादर ने ही बुढ़ऊ की खिसियाहट छिपाई । \n\nइस कथा का अन्त यों हुआ—\nघरवालों की कुरेद से तंग आ\nअंगड़-खंगड़ सब ठेले पर लाद\nजब वे बडे़ बाज़ार में उसे बेचने को पहुँचे\nऔर ढेर से कूपन मिले\nजिनके बदले उसी बाज़ार से\nमनपसंद चीज़ें ख़रीद लाने की सुविधा थी,\nवे बेक़रार हो उठे-\nहर ऐरे-गैरे के हाथ कुछ कूपन थमाते\nऔर बाक़ियों को हवा में बिखराते,\nवे हँसते हुए बोले— 'यही तो असली मुद्दा है-\nजीवन भर में इकट्ठा हुए कचरे से\nआख़िरकार जब छुट्टी मिली,\nतो दूसरा और कचरा उठा अपने घर में ले जाऊँ,\nइतना भोंदू मैं नहीं हूँ... \n\n'नहीं चाहिए मुझे कुछ भी\nकोई माल, असबाब, सामान- कुच्छ भी नहीं।' \n\nउनकी यह बरबराहट सुन,पत्नी विलाप कर उठीं- \n'इन्हें तो प्यार था अपनी हर चीज़ से,\nसब कुछ सदा छाती से चिपकाए रखते थे...\nअब देखो न, अचानक हो गए ऐसे निर्मोही\nमानो किसी का कोई अर्थ नहीं।'... \n\nतब छोटकू ने इस टीप मे अपना बन्द जोड़ा-\n'दरअसल दादा जी\nसामान के नहीं, सम्मान के भूखे हैं।' \n\nइस पर राहत की साँस ले इकट्ठा घरवालों ने \nजब शुरू किया कोरस\nएक स्वर से-- 'हिप-हिप-हुर्रे...\n'भापाजी, तुसी ग्रेट हो'... \n\nबुजुर्गवार के होठों पर\nमहज उदास और फ़ीकी-सी मुस्कान ही नज़र आई-\nउन सभी के उत्साह पर पानी फेरती ।\n\n","author":"अजित कुमार","title":"उनकी दास्तान \/ अजित कुमार"},{"poem":"वे हर मंदिर के पट पर अर्घ्य चढ़ाती थीं\nतो भी कहती थीं-\n'भगवान एक पर मेरा है।'\nइतने वर्षों की मेरी उलझन\nअभी तक तो सुलझी नहीं कि-\nथा यदि वह कोई तो आख़िर कौन था?\n\nरहस्यवादी अमूर्तन? कि\nछायावादी विडंबना? आत्मगोपन?\nया विरुद्धों के बीच सामंजस्य बिठाने का\nयत्न करता एक चतुर कथन?\n\n'प्राण, तुम दूर भी, प्राण तुम पास भी!\nप्राण तुम मुक्ति भी, प्राण तुम पाश भी।'\nउस युग के कवियों की\nयही तो परिचित मुद्रा थी\nजिसे बाद की पीढ़ी ने\nशब्द-जाल भर बता खारिज कर दिया...!\n\nकौन जाने,\nमारा ध्यान कभी इस ओर भी जाए\nकुछ सच्चाइयाँ शायद वे भी हो सकती हैं\nजो ऐसी ही किन्हीं\nभूल-भुलइयों में से गुज़रती हुई\nहमारे दिल-दिमाग पर दस्तक देने बार-बार आएँ।\n\n","author":"अजित कुमार","title":"मेरी माँ \/ अजित कुमार"},{"poem":"सलाह तो यह थी कि\nदिन भर जो प्रश्न तुम्हें उलझाए रखें,\nउन्हें डाल दो मन के अतल गह्वर में,\nअगली सुबह सरल उत्तर मिल जाएंगे।\n\nपर एक बार जब इसे मैंने आज़माना चाहा,\nअक्खी रात इधर से उधर,\nफिर उधर से इधर करवट काटते ही बीती...\n\nफिर पूरा दिन हम घोड़े बेचकर सोए-\nक्या पता–\nजीवन की समस्याओं का उत्तर यही हो?\n\n","author":"अजित कुमार","title":"प्रश्नोत्तर \/ अजित कुमार"},{"poem":"जब पूरे देश भर में \n\"पावर आन, इंडिया आन\" का झुनझुना बज रहा था, \nप्रगति मैदान में \n\"नैनो रन्स, इंडिया रन्स\" का शानदार नारा भी बुलन्द हुआ... \nइस लखटकिया ब्यूटी की एक झलक पाने को \nउमड़े हुजूम ने तमाम सड़कें जाम कर दीं। \n\nएक सपना अलस्सुबह मेरी आँखों में कौंधा... \nमहानगर से जान बचा अपने घर वापस आया हूँ–\nमाता-पिता-परिवार के बीच दो-चार दिन चैन से बिताने–\nजो पलक झपकते गुज़रे... \n\nवह शाम भी आ गई\nजब प्रतीक्षा लंबी हो चली–\nपिताजी अपनी सैर से लौटें \nताकि रात की ट्रेन पकड़ \nअपने को फिर से भट्ठी में झोंकने के लिए \nमैं उनसे विदा मांगूँ... \n\nकौन जाने उस बिलंब से उपजी आशंका ही  \nदु:स्वप्न बनकर उभर आई--\nक्या देखता हूँ-\nकोई अजनबी उनका शव ठेले में लादे घर के आगे खड़ा है...  \n\nउधर तो रोवा-रोहट मच गई\nइधर उचट गई नींद के भीतर\nएक और दु:स्वप्न झकझोरने लगा मुझ को– \n\nवहाँ तो वतन में दो-चार जने कन्धा देने के लिए जुट ही जाते ज़रूर-\nयहाँ परदेस की अफ़रातफ़री में भला किसे फुरसत होगी-\nमुझ-जैसे बूढे़ खूसट की फूँक-ताप के लिए अपना पूरा दिन गँवाये?\nमरघट तक पहुँचाने वाली तमाम सड़कें भी तो जाम होंगी। \n\nतब से एक दूसरा ही झुनझुना मेरे कान में बज रहा है-    \nभट्ठी जाम।\nराहें जाम।\nचक्का जाम।\nमेन आफ़।\nसब आफ़... \n\nनहीं जानता, अनहद नाद यह कैसे थमेगा?\n'नैनं छिन्दन्ति शस्त्राणि' और \n'फ़ानी है दुनिया' के छोरों से टकरा \nसुनामी की लहर बनता। \n\nकोई बताए तो–\nसपनों को ‘नाइटमेयर’ बन जाने से क्योंकर हम बचाएँ?\n\n","author":"अजित कुमार","title":"झुनझुने से अनहद नाद तक \/ अजित कुमार"},{"poem":"कल मैंने कविता को लिखा नहीं\nकल मैंने कविता को जिया\n\nबहुत दिनों बाद\nलौटकर घर आए बच्चों के साथ\nबैट-बाल खेला,\nपहेलियाँ बूझीं\nकहानियाँ सुनीं-सुनाई\nचाट खाई\n\nवह सब तो ठीक था\nऔर\nअपनी जगह ठीक-ठाक रहा\nलेकिन यह ख़याल\nकि इस तरह\nमैंने कविता को जिया,\nअपनी कविता जी को\nकुछ ख़ास पसंद नहीं आया।\n\nमुँह फुलाकर वे जा बैठीं\nपुरानी पत्रिकाओं के ग़ट्ठर में\nजिन्हें मैंने दो-छत्ती में धर दिया था\nताकि बच्चों की उछल-कूद के लिए\nघर में तनिक जगह तो निकले।\n\nबीते अनुभव से जानता हूँ-\nछुट्टियाँ ख़त्म होंगी\nबच्चे वापस चले जाएँगे\nघोंसले में फैले तिनके समेटने के लिए\nहमें छोड़कर\n\nकैरम की गोटें\nस्क्रैबिल के अक्षर\nदेने-पावने के ब्यौरे\nक्रेन की बैटरी\nजिन्हें हम सहेजेंगे ज़रूर\n\nपर दो-छत्ती में रखी\nपुरानी पत्रिकाएँ तो शायद\nहमेशा के लिए\nवहीं की वहीं रह जाएँगी\n\nरूठी हुई कविता जी\nमनुहार के बाद\nया\nउसके बावजूद\nक्या पता?\nआएँ कि न आएँ!\n\n","author":"अजित कुमार","title":"कविता जी \/ अजित कुमार"},{"poem":"एक उजली-सी नागिन\nधीमे-धीमे फुफकारती\nमेरे आगे लहराती रही\nफिर उसने मुझे अपनी गुंजलक में घेरा\nऔर आख़िरकार डस लिया।\n\nदम तोड़ने से पहले की नीम बेहोशी में\nबचपन के घर का आँगन मुझे याद आया\n\nस्कूल से लौटा हूँ-\nएड़ी में फँसा हुआ चूड़ीदार पाजामा\nउतारने की कोशिश में\nमुझे घसीटता है छोटू\nचकरघिन्नी की तरह पूरे आँगन में\nखिलखलाहटों से मुझे भरता\n\nतभी आई थी\nखूसट वह बड़दंती बुढ़िया-\n- एक चुड़ैल\nजिसे देखते ही\nडर से चीख़ मैं कोठरी में जा छिपा था।\n\nकितना अजीब है कि\nनागिन के ज़हर के असर में\nमेरे शैशव की डाइन वह\nआज मुझे \nलगभग अप्सरा-सी लगी।\n\nऔर उसने मुझे जिलाया।\n\n","author":"अजित कुमार","title":"नीम बेहोशी में \/ अजित कुमार"},{"poem":"शहर के बीचोबीच\nजो एक बड़ा-सा फ़व्वारा है\nजिसके इर्द-गिर्द\nखूबसूरत बाग़ीचा है\nवहाँ-वहाँ बिछी हैं\nआरामदेह बेंचें\n\nआराम भी करो\nनज़ारा भी देखो-\nसंगीत की लय पर\nआर्केस्ट्रा के संग\nउछलती-कूदती रंगीन रोशनियाँ\nशीतल जल की फुहारें\n\nइंद्रजाल में\nसबके सब मुग्ध-मोहित से फँसे थे\n\nतभी सरपत के वन में\nपिंडली तक लथ-पथ कीचड़ से\nकास के फूल चुनता\nएक नन्हा शैतान\nखिलखिलाता नज़र आया।\n\n","author":"अजित कुमार","title":"शहर के बीच \/ अजित कुमार"},{"poem":"मुँह पे झुर्री\nहाथ पे झुर्री\nपैर में फटी बिवाई\n\nपीर कमर में\nनीर नज़र में\nकुछ ना पड़े दिखाई\n\nकेवल गलियारे से जाते\nहँसते, गाते और बतियाते\nएक बहन, एक भाई\n\nपीछे-पीछे उनकी ताई\n\nकहाँ की झुर्री\nकहाँ बिवाई!\nअरे, सब ही तो\nपड़े दिखाई\n\nबहन, भाई\nबापू और माई।\n\n","author":"अजित कुमार","title":"सभी \/ अजित कुमार"},{"poem":"एक बहुत बड़े काले समुद्र के जबड़े ने\nजब मुझे सहसा धर दबोचा\nकुछ इस तरह कि\nमुक्ति की प्रार्थना तक\nहोंठों में भिंची रह गई\nऊपर उठे हाथों की उँगलियाँ ही केवल\nसतह पर छटपटा रही थीं\n\nकिसी ने उन्हें थामा\nफिर मुझे धीरे-धीरे उबार लिया।\n\nअरे, यह तो वही मुर्ग़ाबी है\nआकाश में मंथर गति से तैरते जिसे देख\nपिता ने बंदूक का निशाना पहले साधा तो था\nफिर कुछ सोच उसे परे कर दिया था\n\nशायद कहा होगा मैंने\nउनके साथ घन्नई में बैठ झील को पार करते-\n'ना, इसे मारो नहीं, पापा!'\n\nवही आ पहुँची इस क्षण\nमेरे प्राणों को बचाने,\nजबकि भूल तक चुका हूँ मैं\nवह हरिल था कि सारस कि क्रौंच कि मुर्गाबी?\n\nकेवल पंखों की फड़फड़ाहट\nमन में,\nप्राण में\nबसी है।\n\n","author":"अजित कुमार","title":"समुद्र का जबड़ा \/ अजित कुमार"},{"poem":"मई की उमस में \nअपने छोटे से कमरे की\nखिड़की और दरवाजों को दिन भर\nमजबूती से बन्द रखा मैंने\nताकि लू कि चपेट में ना आ जाऊँ!\n\nशाम होते ही खिड़की पर\nमोटा परदा फैला दिया,\nकहीं मच्छर न घुस आएँ\nपूरे शहर में दहशत है --\nजो बच निकले डेंगू से,\nवे मलेरिया में धरे गए।\n\nफिर खाट पर मसहरी के दम-घोंटू माहौल में\nजब पल भर को आँख \nसपने में उभरी --\nवे बचपन की सुनहरी सुबहें\nजब पिता की उँगली पकड़\nमैं जाता था ग्वाले के यहाँ\nभैंस का धारोष्ण दूध\nपीने \n\nवहाँ ऊपर तक भरे हुए गिलास के झाग में\nकोई फँसी हुई मक्खी \nयदि सरक भी जाती थी कभी पेट के भीतर\nपीठ थप-थपाकर पिता कहते थे \n'कोई हिज्र नहीं।\nवो तुम्हारा हाजमा ठीक रखेगी।'\n\nइसे याद कर आज मैं भले ही मुस्कराया पर\nमसहरी और परदों और खिड़िकयों के पल्लों को\nन जाने क्यों\nतब भी\nमैं नहीं खोल पाया।\n\n","author":"अजित कुमार","title":"उमस में \/ अजित कुमार"}]
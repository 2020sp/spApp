[{"poem":"रण बीच चौकड़ी भर-भर कर\nचेतक बन गया निराला था\nराणाप्रताप के घोड़े से\nपड़ गया हवा का पाला था\n\nजो तनिक हवा से बाग हिली\nलेकर सवार उड़ जाता था\nराणा की पुतली फिरी नहीं\nतब तक चेतक मुड़ जाता था\n\nगिरता न कभी चेतक तन पर\nराणाप्रताप का कोड़ा था\nवह दौड़ रहा अरिमस्तक[1] पर\nवह आसमान का घोड़ा था\n\nथा यहीं रहा अब यहाँ नहीं\nवह वहीं रहा था यहाँ नहीं\nथी जगह न कोई जहाँ नहीं\nकिस अरिमस्तक पर कहाँ नहीं\n\nनिर्भीक गया वह ढालों में\nसरपट दौडा करबालों में\nफँस गया शत्रु की चालों में\n\nबढ़ते नद-सा वह लहर गया\nफिर गया गया फिर ठहर गया\nविकराल वज्रमय बादल-सा\nअरि[2] की सेना पर घहर गया\n\nभाला गिर गया गिरा निसंग\nहय[3] टापों से खन गया अंग\nबैरी समाज रह गया दंग\nघोड़े का ऐसा देख रंग\n\n","author":"श्यामनारायण पाण्डेय","title":"चेतक की वीरता \/ श्यामनारायण पाण्डेय"}]
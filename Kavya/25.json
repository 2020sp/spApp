[{"poem":"हम यहाँ हैं \nऔर उलझी कहीं पीछे डोर \nफूल कोई लौट जाना चाहता है \nफिर, कली की ओर!\n\nइस तरह भी कहीं होता है?\nइस तरह तो नहीं होता है \nसिर्फ़ होता है वही, जो सामने है ,\nपीठ पीछे कौन होता है?\n\nपीठ पीछे \nसामने के बीच हम केवल \nबहुत कमज़ोर!\nफूल कोई लौट जाना चाहता है \nफिर, कली की ओर!\n\nमुश्किलों की याद आती है \nयात्रा तो भूल जाती है \nभूलने की बात भी तो भूलती है \nभूल ही सब कुछ भुलाती है \n\nजो भुलाए\nभूल जाए ज़िन्दगी को \nवही सीनाज़ोर! \nफूल कोई लौट जाना चाहता है \nफिर, कली की ओर!\n\n","author":"दिनेश सिंह","title":"फिर कली की ओर \/ दिनेश सिंह"},{"poem":"चलो देखें,\nखिड़कियों से\nझाँकती है धूप\nउठ जाएँ ।\nसुबह की ताज़ी हवा में\nहम नदी के साथ\nथोड़ा घूम-फिर आएँ!\n\nचलो, देखें,\nरात-भर में ओस ने\nकिस तरह से\n\nआत्म मोती-सा रचा होगा!\nफिर ज़रा-सी आहटों में\nबिखर जाने पर,\nदूब की उन फुनगियों पर\nक्या बचा होगा?\n\nचलो\nचलकर रास्ते में पड़े\nअन्धे कूप में पत्थर गिराएँ,\nरोशनी न सही, \nतो आवाज़ ही पैदा करें\nकुछ तो जगाएँ!\n\nएक जंगल\nअन्धेरे का -- रोशनी का\nहर सुबह के वास्ते जंगल ।\nकल जहाँ पर जल भरा था\nअन्धेरों में\nधूप आने पर वहीं दलदल!\n\nचलो,\nजंगल में कि दलदल में,\nभटकती चीख़ को टेरें, बुलाएँ,\nपाँव के नीचे,\nखिसकती रेत को छेड़ें,\nवहीं पगचिह्न अपने छोड़ आएँ ।\n\n","author":"दिनेश सिंह","title":"चलो देखें... \/ दिनेश सिंह"},{"poem":"जनम के सिरजे हुए दुख\nउम्र बन-बनकर कटेंगे\nज़िन्दगी के दिन घटेंगे \n\nकुआँ अन्धा बिना पानी \nघूमती यादें पुरानी \nप्यास का होना वसन्ती\nतितलियों से छेड़खानी \n\nझरे फूलों से पहाड़े -- \nगन्ध के कब तक रटेंगे?\nज़िन्दगी के दिन घटेंगे \n\nचढ़ गए सारे नसेड़ी\nवक़्त की मीनार टेढ़ी\n'गिर रही है -- गिर रही है' --\nहवाओं ने तान छेड़ी\n\nमचेगी भगदड़ कि कितने स्वप्न\nलाशों से पटेंगे?\nज़िन्दगी के दिन घटेंगे \n\nपरिन्दे फिर भी चमन में \nखेत-बागों में कि वन में \nचहचहाएँगे \nनदी बहती रहेगी उसी धुन में    \nचप्पुओं के स्वर लहर बनकर\nकछारों तक उठेंगे \nज़िन्दगी के दिन घटेंगे\n\n","author":"दिनेश सिंह","title":"दिन घटेंगे \/ दिनेश सिंह"},{"poem":"हमने-तुमने \nजब भी चाहा\nद्वापर-त्रेता सब चले गए!\nहम छले गए!\n\nरथ नहीं रहे \nना अश्व रहे \nना दीर्घ रहे \nना ह्र्स्व रहे \nमुट्ठी में तनी हुईं वल्गाओं के \nछूटे वर्चस्व रहे   \n\nउनकी पीठों से \nछिटके हम \nअपनी ही पीठें मले गए \nहम छले गए!\n\nना छन्द रहे \nना मन्त्र रहे \nजो यावत रहे \nस्वतन्त्र रहे \nचुप्पी में रहे आग बनकर \nआहट पर मारक यन्त्र रहे \n\n'कुरु स्वाहा'\nदूजे पर हिम-सा गले गए \nहम छले गए!\n\n","author":"दिनेश सिंह","title":"हम छले गए \/ दिनेश सिंह"},{"poem":"लो वही हुआ जिसका था ड़र\nना रही नदी, ना रही लहर।\n\nसूरज की किरन दहाड़ गई\nगरमी हर देह उघाड़ गई\nउठ गया बवंड़र, धूल हवा में\nअपना झंडा़ गाड़ गई\nगौरइया हाँफ रही ड़र कर\nना रही नदी, ना रही लहर।\n\nहर ओर उमस के चर्चे हैं\nबिजली पंखों के खर्चे हैं\nबूढे महुए के हाथों से,\nउड़ रहे हवा में पर्चे हैं\n\"चलना साथी लू से बचकर\"\nना रही नदी, ना रही लहर।\n\nसंकल्प हिमालय सा गलता\nसारा दिन भट्ठी सा जलता\nमन भरे हुए, सब ड़रे हुए\nकिस की हिम्मत बाहर हिलता\nहै खडा़ सूर्य सर के ऊपर\nना रही नदी, ना रही लहर।\n\nबोझिल रातों के मध्य पहर\nछपरी से चन्द्रकिरण छनकर\nलिख रही नया नारा कोई\nइन तपी हुई दीवारों पर\nक्या बाँचूँ सब थोथे आखर\nना रही नदी, ना रही लहर।\n\n","author":"दिनेश सिंह","title":"लो वही हुआ \/ दिनेश सिंह"},{"poem":"शीत की अंगनाइयों में\nधूप के नखरे बढ़े  \n\nबीच घुटनों के धरे सिर\nपत्तियों के ओढ़  सपने\nनीम की छाया छितरकर\nकटकटाती दाँत अपने \n\nगोल कंदुक के हरे फल\nछपरियों पर जा चढ़े  \n\nफूल पीले कनेरों के\nपेड़  के नीचे झरे तो\nतालियों में बज रहें हैं\nबेल के पत्ते हरे जो \n\nएक मंदिर गर्भ गृह में\nमूर्तियाँ मन की गढ़े \n\nबहुत छोटे दिन\nलिहाफों में बड़ी रातें छिपाकर\nभागते हैं क्षिप्र गति में\nअँधेरों में कहीं जाकर \n\nशाम के दो जाम\nओठों पर चढ़े \nशीशे मढ़े\n\n","author":"दिनेश सिंह","title":"धूप के नखरे बढ़े \/ दिनेश सिंह"},{"poem":"दर्द के हम भगीरथ\nतप-बल बढ़ाकर\nनदी का उत्सव बने\nआँसू बहाकर\n\nउजाले की शक्ल में\nपसरा अँधेरा\nइसी करतब पर \nहुआ है यह सवेरा\n\nअर्घ्य देते सूर्य को\nगंगा नहाकर\n\nयह प्रवाहित जल\nहमारी ज़िन्दगी है\nसतह पर जिसके\nअबाधित गंदगी है\n\nजी रहे \nउच्छिप्ट को सपना बनाकर\n\nशक्तिपीठों के शिखर \nपुल बांध जाएँ\nएक बिजलीघर\nउसी पर साध जाएँ\n\nखड़े  खंभे गड़े \nगहराई थहाकर\n\n","author":"दिनेश सिंह","title":"आँसू बहाकर \/ दिनेश सिंह"},{"poem":"ताल से डरती मछलियाँ\nजाल से डरती नहीं हैं\n\nतडफड़ाती यों-\nमछेरे लोच पर कुर्बान जाएँ\nमुटि्‌ठयों में फिसलतीं\nउद्‌दाम बलखाती अदाएँ\n\nस्वाद उनका जान लें सब\nसाँस भी भरती नहीं है\n\nउछलकर गहराइयों से\nकश्तियों पर आ गिरी जो\nमौत के आगोश में खुश हैं\nसनक तक सिरफिरी जो\n\nजहन्नुम के बगीचे में \nघास भी चरती नहीं है\n\nखंड-खंड कड़ाहियों में\nयहाँ जाएँ-वहाँ जाएँ\nखदबदाती, उबलती हैं\nसुर्खरू होकर शिराएँ \n\nशोरबे की 'प्लेट' में हैं\nतनिक उफ़्फ़ करती नहीं हैं\n\n","author":"दिनेश सिंह","title":"मछलियाँ \/ दिनेश सिंह"},{"poem":"प्रश्न यह है-\nभरोसा किस पर करें\n\nएक नंगी पीठ है\nसौ चाबुकें\nबचाने वाले \nकभी के जा चुके\n\nहम डरें भी तो \nभला कब तक डरें\n\nस्वप्न हमसे\nजी चुराते जा रहे\nआँख सुरमे से\nसजाते रहे\n\nआँसुओं से\nहम इन्हें कब तक भरें\n\nघरों के भीतर\nअजाने रास्ते\nअलग-अलग बँटे\nहमारे वास्ते\n\nझनझनाते पाँव\nजब इन पर धरें\n\n","author":"दिनेश सिंह","title":"प्रश्न यह है \/ दिनेश सिंह"},{"poem":"राजपाट छोड़कर गए\nराजे-महाराजे\nहम उनके कर्ज पर टिके\nदेहरी-दरवाजे\n\nचौपड़  ना बिछी पलंग पर\nमेज़ पर बिछी\nपैरों पर चाँदनी बिछी \nसेज पर बिछी\n\nगुहराते रोज़ ही रहे\nधर्म के तकाजे\n\nअपने-अपने हैं कानून\nमुक्त है प्रजा\nसड़ी-गली लाठी को है\nभैंस ही सज़ा\n\nन्यायालय: सूनी कुर्सी \nक्या चढ़ी बिराजे!\n\nचमकदार आँखें निरखें\nगूलर का फूल\nजो नही खिला अभी-कभी\nकिसी वन-बबूल\n\nअंतरिक्ष में कहीं हुआ\nतारों में छाजे\n\n","author":"दिनेश सिंह","title":"हम देहरी-दरवाज़े ! \/ दिनेश सिंह"},{"poem":"आ गए पंछी\nनदी को पार कर\nइधर की रंगीनियों से प्यार कर\n\nउधर का सपना\nउधर ही छोड़  आए\nहमेशा के वास्ते\nमुँह मोड़  आए\n\nरास्तों को \nहर तरह तैयार कर\n\nइस किनारे\nपंख अपने धो लिए\nनए सपने\nउड़ानों में बो लिए\n\nनए पहने\nफटे वस्त्र उतारकर\n\nनाम बस्ती के\nखुला मैदान है\nजंगलों का\nएक नखलिस्तान है\n\nनाचते सब \nअंग-अंग उघार कर\n\n","author":"दिनेश सिंह","title":"आ गए पंछी \/ दिनेश सिंह"},{"poem":"कई रंग के फूल बने\nकाँटे खिल के\nनई नस्ल के नये नमूने\nबेदिल के\n\nआड़ी-तिरछी\nटेढ़ी चालें\nपहने नई-नई सब खालें\n\nपरत-दर-परत हैं\nपँखुरियों के छिलके\n\nफूले नये-\nनये मिजाज में\nएक अकेले के समाज में\n\nमेले में\nअरघान मचाए हैं पिलके\n\nभीतर-भीतर\nठनाठनी है\nनोंक-झोंक है, तनातनी है\n\nएक शाख पर\nझूला करते\nहिलमिल के\n\nव्यर्थ लगें अब\nफूल पुराने\nहल्की ख़ुशबू के दीवाने\n\nमन में लहका करते थे\nहर महफिल के\n\n","author":"दिनेश सिंह","title":"नए नमूने \/ दिनेश सिंह"},{"poem":"सिर पर \nसुख के बादल छाए\nदुख नए तरीके से आए\n\nघर है, रोटी है, कपडे हैं\nआगे के भी कुछ लफड़े हैं\nनीचे की बौनी पीढ़ी के,\nसपनों के नपने तगड़े हैं\n\nअनुशासन का\nपिंजरा टूटा\nचिडिया ने पखने फैलाए\nदुख नए तरीके से आए\n\n\nजाँगर-जमीन के बीच फँसे\nकुछ बड़ी नाप वाले जूते\nहम सब चलते हैं सडकों पर\nउनके तलुओं के बलबूते\n\nइस गली\nउस गली फिरते हैं\nजूतों की नोकें चमकाए\nदुख नए तरीके से आए\n\nसुविधाओं की अंगनाई में,\nमन कितने  ऊबे-ऊबे हैं\nतरूणाई के ज्वालामुख,\nलावे बीच हलक तक डूबे हैं\n\nयह समय \nआग का दरिया है,\nहम उसके माँझी कहलाए\nदुख नए तरीके से आए!\n\n","author":"दिनेश सिंह","title":"दुख के नए तरीके \/ दिनेश सिंह"},{"poem":"वैश्विक फलक पर \nगीत की सम्वेदना है अनमनी\nतुम लौट जाओ प्यार के संसार से\nमायाधनी\n\nयह प्रेम वह व्यवहार है\nजो जीत माने हार को\nतलवार की भी धार पर \nचलना सिखा दे यार को\n\nहो जाए पूरी चेतना\nइस पंथ की अनुगामिनी\n\nचितवन यहाँ भाषा  \nरुधिर में धड़कनों के छंद है\nआचार की सब संहिताएँ \nमुक्ति की पाबंद है\n\nजीवन-मरण के साथ खेले\nचन्द्रमा की चाँदनी\n\nधन-धान्य का वैभव अकिंचन\nशक्ति की निस्सारता\nजीवन-प्रणेता वही\nजो विरहाग्नि में है जारता\n\nइस अगम गति की चाल में\nभूचाल की है रागिनी\n\n","author":"दिनेश सिंह","title":"गीत की संवेदना \/ दिनेश सिंह"},{"poem":"व्यूह से तो निकलना ही है\nसमर करते हुए\nरण में बसर करते हुए ।\n\nहाथ की तलवार में\nबाँधे क़लम\nलोहित सियाही\nसियासत की चाल चलते\nबुद्धि कौशल के सिपाही\n\nज़हर-सा चढ़ते गढ़े जज़्बे\nअसर करते हुए\nरण में बसर करते हुए ।\n\nबदल कर पाले\nघिनाते सब\nउधर के प्यार पर\nअकीदे की आँख टिकती\nजब नए सरदार पर\n\nकसर रखकर निभाते\nआबाद घर करते हुए\nरण में बसर करते हुए ।\n\nधार अपनी माँज कर\nबारीक करना\nतार-सा\nनिकल जाना है\nसुई की नोक के उस पार सा\n\nज़िन्दगी जी जाएगी\nइतना सफ़र करते हुए\nरण में बसर करते हुए ।\n\n","author":"दिनेश सिंह","title":"रण में बसर करते हुए \/ दिनेश सिंह"},{"poem":"पीपल के पके पात\nपंछी पतझार के,\nथोड़ी ऋतु और अभी बाक़ी है\nउड़ने दो छंद ये बहार के ।\n\nफूल-फूल अगवानी\nशूल, खिंची पेशानी\nमौसम का जाने कब तक है--\nदाना-पानी ।\n\nपानी के पीछे हैं\nक़िस्से गुलनार के!\nथोड़ी लय और अभी बाक़ी है\nउड़ने दो गीत नदि पार के ।\n\nभोरहरे की लाली\nमाँज रहा है माली\nफूलों की आँखों में\nहै पूजा की थाली\nथाली के फल-फूल\nरिश्ते अंगार के,\nथोड़ी-सी बर्फ़ अभी बाक़ी है\nगलने दो, दो पहर खुमार के ।\n\n","author":"दिनेश सिंह","title":"क़िस्से गुलनार के \/ दिनेश सिंह"},{"poem":"खिली धूप तुझको कह देने से\nचेहरा-चेहरा चिराग़ हो गया ।\nतुझको चन्द्रमुखी कह दिया\nसारा घर आग-आग हो गया ।\n\nसावन की धूप या कुआँर की\nधूप नहीं होती है प्यार की ।\nफागुन की धूप बड़ी प्यारी है\nमारी है मगर वह बयार की ।\n\nबहकती बयार तुझे कहने से\nहर मौसम बाग़-बाग़ हो गया ।\nतुझको जो लाल परी कह दिया\nसारा दिन आग-आग हो गया ।\n\nतुझ-जैसी बहकती बयार मिले,\nया कोई जलता अंगार मिले ।\nपुरव‍इया सपनों तक ले जाए\nदर्द पोर-पोर, तार-तार मिले ।\n\nस्वप्न-सुंदरी तुझको कहने से\nहर सपना हि सुहाग हो गया\nमौलसिरि तुझको जो कह दिया\nफूल-फूल, आग-आग हो गया ।\n\n","author":"दिनेश सिंह","title":"सारा घर आग-आग हो गया \/ दिनेश सिंह"},{"poem":"अक्सर क्या होता मुझको\nजो मन ही मन शर्माने लगता\nतुम रोती, मैं गाने लगता\n\nतुम घर मैं कितना खटती हो\nकितने हिस्सों में बटती हो\nकड़ी धूप-सी सबकी बातें\nआर्द्र भूमि-सी तुम फटती हो\n\nमेरा मन छल-छल कर\nआँखों-आँखों से बतियाने लगता\nतुम रोती मैं गाने लगता \n\nचूल्हा-चौका रोटी-पानी \nसुबह-शाम की राम-कहानी\nदिन भर बच्चों की\nचिकचिक से\nपोछा करती हो पेशानी\n\nदस्तरखान सजाने वाले हाथों को\nसहलाने लगता\nतुम रोती मैं गाने लगता\n\nतुम पर सास-ससुर का हक़ है\nयह कहने में बड़ी खनक है\nचुप हूँ मैं जानते हुए भी\nयह रिश्ता कितना बुढ़बक है\n\nतदपि अजब परिवार राग\nमैं बारम्बार बजाने लगता\nतुम रोती मैं गाने लगता\n\n","author":"दिनेश सिंह","title":"मैं गाने लगता \/ दिनेश सिंह"},{"poem":"नये समय की चिड़िया चहकी\nबहकी हवा\nबजे मीठे स्वर\nसारंगी के तारों जैसी\nकाँप रही \nजज़्बातों की लर\n\nछुप-छुपकर मिलती रहती है\nअपने दूजे ख़सम यार से\nबचे समय में मुझसे मिलती\nगलबाहें दे बड़े प्यार से\n\nउससे लेती छाँह देह की\nमुझसे लेती\nढाई आखर\n\nजाने कितने तहखानों में\nथोड़ा-थोड़ा मन रखती है\nथोड़ा-सा मन साथ में लिए\nडाल-डाल के फल चखती है\n\nउड़-उड़कर तोला करती है\nएक भाव में\nपानी-पाथर\n\nपूर्ण समर्पण के चिंतन में\nथोडा स्वत्व बचा लेती है\nबदहज़मी वाली बातें भी\nपूरी तरह पचा लेती है\n\nहँस-हँस खूब निभा लेती है\nचूमाचाटी \nखूनाखच्चर\n\n","author":"दिनेश सिंह","title":"चिड़े की व्यथा \/ दिनेश सिंह"},{"poem":"सब जुटे हैं \nखिलाने में फूल गूलर के \nभूलकर रिश्ते पुराने\nप्रिया-प्रियवर के \n\nगगन के मिथ से जुड़ा है \nचाँद तारे तोड़ना\nया कि उनकी दिशाओं का \nमुँह पकड़कर मोड़ना \n\nसभी वह मिथ धरे हैं \nमन में चुरा करके\n\nशीश पर पर्वत उठाना \nसिन्धु पीकर सोखना \nभूख में सूरज निगलकर\nबजाना थोथा चना\n\nबहुत ऊँचे उड़ रहे पंछी\nबिना पर के \n\nनेह के नाते बचे जो \nदेह में खोते गए\nहलक तक प्यासे कि पोखर-\nकूप के होते गए\n\nहम कहीं के ना रहे\nना घाट, ना घर के\n\n","author":"दिनेश सिंह","title":"सब जुटे हैं \/ दिनेश सिंह"},{"poem":"फिर कदम्ब फूले \nगुच्छे-गुच्छे मन में झूले \n\nपिया कहाँ?\nहिया कहाँ?\nपूछे तुलसी चौरा,\nबाती बिन दिया कहाँ?\n\nहम सब कुछ भूले\nफिर कदम्ब फूले\n\nएक राग,\nएक आग\nसुलगाई है भीतर,\nरातों भर जाग-जाग\n\nहम लंगड़े-लूले\nफिर कदम्ब फूले\n\nवत्सल-सी,\nथिरजल-सी\nएक सुधि बिछी भीतर,\nहरी दूब मखमल-सी\n\nकोई तो छूले\nफिर कदम्ब फूले ।\n\n","author":"दिनेश सिंह","title":"फिर कदम्ब फूले !  \/ दिनेश सिंह"},{"poem":"जाने कैसे हुआ\nकि प्रिय की पाती पढ़ना भूल गए\nदायें-बायें की भगदड़ में\nआगे बढ़ना भूल गए\n\nनित फैशन की\nनये चलन की\nरोपी फ़सल अकूते धन की\nवैभव की खेती -बारी में\nमन को गढ़ना भूल गए\n\nना मुड़ने की\nना जुड़ने की\nज़िद ऊपर-ऊपर उड़ने की\nऊँचाई की चिंताओं में\nसीढ़ी चढ़ना भूल गए\n\nहम ही हम हैं\nकिससे काम हैं\nसूर्य-चन्द्र अपने परचम हैं\nफूटी ढोल बजाते रहते\nफिर से मढ़ना भूल गए\n\n","author":"दिनेश सिंह","title":"भूल गए \/ दिनेश सिंह"},{"poem":"गाँव से लौटे हुए सपने \nचुरा कर साथ लाए\nफूल सरसों के!\n\nगुल ने पूछा \nगली की धूल ने पूछा-\nकहो क्या हाल है?\nवहाँ से लेकर यहाँ तक\nएक मकड़ी ने बुना यह जाल है \nनदी-नाले, पहुँच वाले\nबह गए, बस फँस गए\nबच्चे मदरसों के!\n\nबतकही बहसें बनीं\nमेले हुए बाज़ार\nसब 'गाहक' हुए \nखेत की मूली \nमुक़दमें में टंगी झूली\nअरे, सरपंच जी नाहक हुए\nब्लेड की खुरचन\nलिखा है डाक्टर ने\nजानलेवा घाव फरसों के!\n\nगरम मुट्ठी, नरम बोली\nघाघरा चोली\nकि तोहफ़ा प्यार का\nकिसी कोने से टटोलो\nमामला बनता नहीं है \nकहीं भ्रष्टाचार का!\nखा गये मुंशी-दरोगा\nचहकते अरमान दिल के\nआजकल के नहीं बरसों के!\n\n","author":"दिनेश सिंह","title":"सरपंच जी ! \/ दिनेश सिंह"},{"poem":"ओ, आँगन की बेल\nभला तुम \nकब तक फूलोगी?\n\nबिटिया ने पूछा-\nजल्दी-जल्दी\nकैसे बढ़ती हो?\nतुम पकड़ तने को\nजकड़, पेड़ पर\nकैसे चढ़ती हो?\nतुम अभी बेल \nकब फल बनकर\nशाखों पर झूलोगी?\nतुम कब तक फूलोगी?\n\nमैं भी बढ़ती हूँ\nसाथ तुम्हारे\nपलकों को मूंदे\nमन को गीला रखती\nटपका कर आँसू की बूँदें\nमेरा वासंती मन\nफूलों से\nकब तुम तोलोगी?\nतुम कब तक बोलोगी?\n\nयह आग हमारी\nराग तुम्हारा\nबिजली-बादल है\nदोनों को संग-संग\nनिभना है\nजैसा भी कल है\nकब अपना राग जगाकर\nमेरी आग कबूलोगी?\nयूँ कब तक फूलोगी?\n\n","author":"दिनेश सिंह","title":"कब तक फूलोगी  \/ दिनेश सिंह"},{"poem":"समय में ही समय का बनकर रहूँ\nनींव रख दूँ या नए दिन की\nरात-दिन में फ़र्क कोई है कहाँ\nबस, उजाला बीच की दीवार था\nढह गया जो अब खुला मैदान है\n\nयुगों से जो अँधेरे के पार था\nजागरण करती हुई नींदें यहाँ\nसुन रहीं हैं बात छिन-छिन की\nएक मेला जुटा है हर मोड़ पर\nएक ठो बाज़ार है हर गाँव में\n\nआगमन अपना बताने के लिए\nबँधा बिछुआ बज रहा पाँव में\nक़ीमतों के बोल उठकर गिर रहे\nबिक रही है कोख बाघिन की\nगढ़ रही सच्चाइयाँ धोखा\n\nऔर धोखे से मिले दो दिल\nदाँव-पेचों की कतरब्यौंतें हुईं\nबन गये हैं प्यार के काबिल\nजो नहीं बन सके वे बदनाम हैं\nरीति है यह प्रीति-पापिन की\n\n","author":"दिनेश सिंह","title":"कोख बाघिन की \/ दिनेश सिंह"},{"poem":"रहते हैं अपने घर में\nउनके घर की कहते हैं\n\nमन नद्दी-नालों में\nकितने परनाले बहते हैं\n\nकितना पानी हुआ इकट्ठा\nबस्ती में आबादी में\nबहकर आया ताल-पोखरे\nहोकर निर्जन वादी में\n\nबाँह पसारे मिलती धारा\nदो तट साधे रहते हैं\n\nबरखा बूँदी के मौसम की\nढीली चालें बढ़ते पग\nझोंके बहे खुली पछुआ के\nनाव चले डगमग-डगमग\n\nएक हाथ तट की माटी\nदूजे से गठरी गहते हैं\n\nपार उतर जाने का सुख\nउस पार छूट जाने का गम\nपीछे की वह राग-बाँसुरी\nआगे लहराते परचम\n\nइन दोनों के बीच अकेले\nएक द्वंद्व में दहते हैं\n\n","author":"दिनेश सिंह","title":"द्वंद्व \/ दिनेश सिंह"},{"poem":"बहुत दिन के बाद देखा है\nबहुत दिन के बाद आए हो\nयह तमाशा कहाँ देखा था\nजो तमाशा तुम दिखाए हो\n\nफूल के दो चार दिन होंगे\nकसे काँटों में, कठिन होंगे\nसोचकर ना बना पथ की धूल\nतुम्हारे कपड़े मलिन होंगे\n\nदेखता हूँ हर गली की धूल\nआज माथे पर सजाए हो\n\nप्यार की कारीगरी देखी\nयार की बाजीगरी देखी\nदिल लगाकर जब तुम्हें देखा\nदेह की जादूगरी देखी\n\nबहुत भीतर उतरकर देखा\nगजब मन का चलन पाए हो\n\nबहुत मुश्किल में पड़े हो तुम\nकिस कदर ख़ुद से लड़े हो तुम\nचल रहे हो दूसरों के साथ\nपाँव पर अपने खड़े हो तुम\n\nएक झूठी नक़ल के पीछे\nक्यों असल चेहरा छिपाए हो\n\n","author":"दिनेश सिंह","title":"बहुत दिन के बाद \/ दिनेश सिंह"},{"poem":"बीते दिसंबर तुम गए\nलेकर बरस के दिन नए\nपीछे पुराने साल का\nजर्जर किला था ढह गया\nमैं फिर अकेला रह गया\n\nतुम आ गए\nतो भा गए\nइस ज़िन्दगी पर छा गए\nजितना तुम्हारे पास था\nवह दर्द मुझे थमा गए\n\nवह प्यार था कि पहाड़ का\nझरना रहा जो बह गया\nमैं फिर अकेला रह गया\n\nरे साइयाँ, परछाइयाँ\nमरूभूमि की ये खाइयाँ\nसुधि यों लहकती\nज्यों कि लपटें\nआग की अँगनाइयाँ\n\nहिलाता हुआ पिंजरा टँगा रह गया\nपंछी दह गया\nमैं फिर अकेला रह गया\n\nतुम घर रहो\nबाहर रहो\nऋतुराज के सर पर रहो\nबौरी रहें अमराइयाँ\nपिक का पिहिकता स्वर रहो\n\nये बोल आह-कराह के\nहारा-थका मन कह गया\nमैं फिर अकेला रह गया\n\n","author":"दिनेश सिंह","title":"अकेला रह गया \/ दिनेश सिंह"},{"poem":"मैं नैया\nमेरी क़िस्मत में\nलिक्खे हैं दो कूल-किनारे\nपार उतारूँ\nमैं सबको\nमुझको ना कोई पार उतारे\n\nजीवन की संगिनी बनी है\nबहती नदिया - बहता पानी\nक्या मज़ाल जो धार गह सकूँ\nसंग-संग बह लूँ मनमानी\n\nकोई इस तट\nबना खेवइया\nउस तट कोई खड़ा पुकारे\n\nउल्टी-सीधी लहरों से\nलड़ने-भिड़ाने की नियति मिल गई\nसख्त थपेड़ों की मारों से\nकनपटियों की चूल हिल गई\n\nऔघट घाट लगे\nतो जुटकर\nछेद गिन रहे लाकड़हारे  \n\nमेरी राह धरें पानी पर\nउठती-गिरती वे पतवारें\nजिनको ख़ुद का पता नहीं\nरह-रहकर इधर-उधर मुँह मारें\n\nगैरों के हाथों\nकठपुतली-सा\nजो नाचें उठ भिनसारे\n\nमैं नैया\nमेरी क़िस्मत में\nलिक्खे हैं दो कूल-किनारे\n\n","author":"दिनेश सिंह","title":"नाव का दर्द \/ दिनेश सिंह"},{"poem":"कोई चाहत\nभीतर-भीतर\nछिप-छिपकर अब भी रोती है\nओ रे मेरे मन\nपागलपन की भी\nकोई हद होती है\n\nतेरे वे सब हँसी ठहाके\nकौन ले गया, कहाँ चुरा के\nएक उदासी की चादर में,\nक्यों अपने को रखे छुपा के\n\nतू ही क्यों\nजागा करता है,\nजब सारी दुनिया सोती है\n\nअबके नेह बिकाऊ होते\nखाऊ और कमाऊ होते\nजजबातों की नाजुक लय पर,\nरिश्ते कहाँ टिकाऊ होते\n\nआज ज़िंदगी\nरिश्तों की लाशें ही\nकन्धों पर धोती है\n\nदुनियादारी के मरू में\nप्रियतम के नैन पियासे रहते\nफ़ितरत के हर प्रीतिभोज में\nदिल के जख्म उपासे रहते\n\nउतनी पीर\nकाटनी होती\nजितनी पीर पिया बोती है\n\nओ रे मेरे मन\nपागलपन की भी\nकोई हद होती है\n\n","author":"दिनेश सिंह","title":"ओ रे मन \/ दिनेश सिंह"}]
[{"poem":"देखे मैं छबी आज अति बिचित्र हरिकी ॥ध्रु०॥\nआरुण चरण कुलिशकंज । चंदनसो करत रंग। \nसूरदास जंघ जुगुली खंब कदली । कटी जोकी हरिकी ॥१॥\nउदर मध्य रोमावली । भवर उठत सरिता चली । \nवत्सांकित हृदय भान । चोकि हिरनकी ॥२॥\nदसनकुंद नासासुक । नयनमीन भवकार्मुक । \nकेसरको तिलक भाल । शोभा मृगमदकी ॥३॥\nसीस सोभे मयुरपिच्छ । लटकत है सुमन गुच्छ । \nसूरदास हृदय बसे । मूरत मोहनकी ॥४॥\n\n","author":"सूरदास","title":"देखे मैं छबी आज अति बिचित्र हरिकी \/ सूरदास"},{"poem":"श्रीराधा मोहनजीको रूप निहारो ॥ध्रु०॥\nछोटे भैया कृष्ण बडे बलदाऊं चंद्रवंश उजिआरो ॥श्री०॥१॥\nमोर मुगुट मकराकृत कुंडल पितांबर पट बारो ॥श्री०॥२॥\nहलधर गीरधर मदन मनोहर जशोमति नंद दुलारी ॥श्री०॥३॥\nशंख चक्र गदा पद्म विराजे असुरन भंजन हारो ॥श्री०॥४॥\nजमुनाके नीर तीर धेनु चरावे वोढे कामर कारो ॥श्री०॥५॥\nनिरमल जल जमुनाजीको किनो नागनाथ लीयो कारो ॥श्री०॥६॥\nइंद्र कोप चढे व्रज उपर नखपर गीरवर धारो ॥श्री०॥७॥\nकनक सिंहासन जदुवर बैठे कोटि भानु उजिआरो ॥श्री०॥८॥\nमाता जशोदा करत आरती बार बार बलिहारो ॥श्री०॥९॥\nसूरदास हरिको रूप निहारे जीवन प्रान हमारे ॥श्री०॥१०॥\n\n","author":"सूरदास","title":"श्रीराधा मोहनजीको रूप निहारो \/ सूरदास"},{"poem":"राधे कृष्ण कहो मेरे प्यारे भजो मेरे प्यारे जपो मेरे प्यारे ॥ध्रु०॥\nभजो गोविंद गोपाळ राधे कृष्ण कहो मेरे ॥ प्यारे०॥१॥\nकृष्णजीकी लाल लाल अखियां हो लाल अखियां । जैसी खिलीरे गुलाब ॥राधे०॥२॥\nसिरपर मुगुट विराजे हो विराजे । बन्सी शोभे रसाल ॥राधे०॥३॥\nपितांबर पटकुलवाली हो पटकुलवाली कंठे मोतियनकी माल ॥राधे०॥४॥\nशुभ काने कुंडल झलके हो कुंडल झलके । तिलक शोभेरे ललाट ॥राधे०॥५॥\nसूरदास चरण बलिहारी हो चरण बलिहारी । मै तो जनम जनम तिहारो दास ॥राधे०॥६॥\n\n","author":"सूरदास","title":"राधे कृष्ण कहो मेरे प्यारे \/ सूरदास"},{"poem":"नंद दुवारे एक जोगी आयो शिंगी नाद बजायो ।\nसीश जटा शशि वदन सोहाये अरुण नयन छबि छायो ॥ नंद ॥ध्रु०॥\nरोवत खिजत कृष्ण सावरो रहत नही हुलरायो ।\nलीयो उठाय गोद नंदरानी द्वारे जाय दिखायो ॥नंद०॥१॥\nअलख अलख करी लीयो गोदमें चरण चुमि उर लायो ।\nश्रवण लाग कछु मंत्र सुनायो हसी बालक कीलकायो ॥ नंद ॥२॥\nचिरंजीवोसुत महरी तिहारो हो जोगी सुख पायो ।\nसूरदास रमि चल्यो रावरो संकर नाम बतायो ॥ नंद॥३॥\n\n","author":"सूरदास","title":"नंद दुवारे एक जोगी आयो \/ सूरदास"},{"poem":"देख देख एक बाला जोगी द्वारे मेरे आया हो ॥ध्रु०॥\nपीतपीतांबर गंगा बिराजे अंग बिभूती लगाया हो । \nतीन नेत्र अरु तिलक चंद्रमा जोगी जटा बनाया हो ॥१॥\nभिछा ले निकसी नंदरानी मोतीयन थाल भराया हो । \nल्यो जोगी जाओ आसनपर मेरा लाल दराया हो ॥२॥\nना चईये तेरी माया हो अपनो गोपाल बताव नंदरानी । \nहम दरशनकु आया हो ॥३॥\nबालकले निकसी नंदरानी जोगीयन दरसन पाया हो । \nदरसन पाया प्रेम बस नाचे मन मंगल दरसाया हो ॥४॥\nदेत आसीस चले आसनपर चिरंजीव तेरा जाया हो । \nसूरदास प्रभु सखा बिराजे आनंद मंगल गाया हो ॥५॥\n\n","author":"सूरदास","title":"देख देख एक बाला जोगी \/ सूरदास"},{"poem":"जागो पीतम प्यारा लाल तुम जागो बन्सिवाला । \nतुमसे मेरो मन लाग रह्यो तुम जागो मुरलीवाला ॥ जा०॥ध्रु०॥\nबनकी चिडीयां चौं चौं बोले पंछी करे पुकारा । \nरजनि बित और भोर भयो है गरगर खुल्या कमरा ॥१॥\nगरगर गोपी दहि बिलोवे कंकणका ठिमकारा । \nदहिं दूधका भर्या कटोरा सावर गुडाया डारा ॥ जा०॥२॥\nधेनु उठी बनमें चली संग नहीं गोवारा । \nग्वाल बाल सब द्वारे ठाडे स्तुति करत अपारा ॥ जा०॥३॥\nशिव सनकादिक और ब्रह्मादिक गुन गावे प्रभू तोरा । \nसूरदास बलिहार चरनपर चरन कमल चित मोरा ॥ जा०॥४॥\n\n","author":"सूरदास","title":"जागो पीतम प्यारा लाल \/ सूरदास"},{"poem":"ऐसे भक्ति मोहे भावे उद्धवजी ऐसी भक्ति । \nसरवस त्याग मगन होय नाचे जनम करम गुन गावे ॥ उ०॥ध्रु०॥\nकथनी कथे निरंतर मेरी चरन कमल चित लावे ॥ \nमुख मुरली नयन जलधारा करसे ताल बजावे ॥उ०॥१॥\nजहां जहां चरन देत जन मेरो सकल तिरथ चली आवे । \nउनके पदरज अंग लगावे कोटी जनम सुख पावे ॥उ०॥२॥\nउन मुरति मेरे हृदय बसत है मोरी सूरत लगावे । \nबलि बलि जाऊं श्रीमुख बानी सूरदास बलि जावे ॥उ०॥३॥\n\n","author":"सूरदास","title":"ऐसे भक्ति मोहे भावे उद्धवजी \/ सूरदास"},{"poem":"नेक चलो नंदरानी उहां लगी नेक चलो नंदारानी ॥ध्रु०॥\nदेखो आपने सुतकी करनी दूध मिलावत पानी ॥उ०॥१॥\nहमरे शिरकी नयी चुनरिया ले गोरसमें सानी ॥उ०॥२॥\nहमरे उनके करन बाद है हम देखावत जबानी ॥उ०॥३॥\nतुमरे कुलकी ऐशी बतीया सो हमारे सब जानी ॥उ०॥४॥\nपिता तुमारे कंस घर बांधे आप कहावत दानी ॥उ०॥५॥\nयह व्रजको बसवो हम त्यागो आप रहो राजधानी ॥उ०॥६॥\nसूरदास उखर उखरकी बरखा थोर जल उतरानी ॥उ०॥७॥\n\n","author":"सूरदास","title":"नेक चलो नंदरानी उहां लगी \/ सूरदास"},{"poem":"देखो माई हलधर गिरधर जोरी ॥ध्रु०॥\nहलधर हल मुसल कलधारे गिरधर छत्र धरोरी ॥देखो०॥१॥\nहलधर ओढे पित पितांबर गिरधर पीत पिछोरी ॥देखो०॥२॥\nहलधर केहे मेरी कारी कामरी गीरधरने ली चोरी ॥देखो०॥३॥\nसूरदास प्रभुकी छबि निरखे भाग बडे जीन कोरी ॥देखो०॥४॥\n\n","author":"सूरदास","title":"देखो माई हलधर गिरधर जोरी \/ सूरदास"},{"poem":"नेननमें लागि रहै गोपाळ नेननमें ॥ध्रु०॥\nमैं जमुना जल भरन जात रही भर लाई जंजाल ॥ने०॥१॥\nरुनक झुनक पग नेपुर बाजे चाल चलत गजराज ॥ने०॥२॥\nजमुनाके नीर तीर धेनु चरावे संग लखो लिये ग्वाल ॥ने०॥३॥\nबिन देखे मोही कल न परत है निसदिन रहत बिहाल ॥ने०॥४॥\nलोक लाज कुलकी मरजादा निपट भ्रमका जाल ॥ने०॥५॥\nवृंदाबनमें रास रचो है सहस्त्र गोपि एक लाल ॥ने०॥६॥\nमोर मुगुट पितांबर सोभे गले वैजयंती माल ॥ने०॥७॥\nशंख चक्र गदा पद्म विराजे वांके नयन बिसाल ॥ने०॥८॥\nसुरदास हरिको रूप निहारे चिरंजीव रहो नंद लाल ॥ने०॥९॥\n\n","author":"सूरदास","title":"नेननमें लागि रहै गोपाळ \/ सूरदास"},{"poem":"दरसन बिना तरसत मोरी अखियां ॥ध्रु०॥\nतुमी पिया मोही छांड सीधारे फरकन लागी छतिया ॥द०॥१॥\nबस्ति छाड उज्जड किनी व्याकुल भई सब सखियां ॥द०॥२॥\nसूरदास कहे प्रभु तुमारे मिलनकूं ज्युजलंती मुख बतिया ॥द०॥३॥\n\n","author":"सूरदास","title":"दरसन बिना तरसत मोरी अखियां \/ सूरदास"},{"poem":"सावरे मोकु रंगमें बोरी बोरी सांवरे मोकुं रंगमें बोरी बोरी ॥ध्रु०॥\nबहीयां पकर कर शीरकी गागरिया । छिन गागर ढोरी ।\nरंगमें रस बस मोकूं किनी । डारी गुलालनकी झोरी । गावत लागे मुखसे होरी ॥सा०॥१॥\nआयो अचानक मिले मंदिरमें । देखत नवल किशोरी ।\nधरी भूजा मोकुं पकरी जीवनने बलजोरे । माला मोतियनकी तोरी ॥सा०॥२॥\nतब मोरे जोर कछु न चालो । बात कठीन सुनाई ।\nतबसे उनकु नेन दिखायो मत जानो मोकूं मोरी । जानु तोरे चितकी चोरी ॥सा०॥३॥\nमरजादा हमेरी कछु न राखी कंचुबोकी कसतोरी ।\nसूरदास प्रभु तुमारे मिलनकू मोकूं रंगमें बोरी । गईती मैं नंदजीकी पोरी ॥सा०॥४॥\n\n","author":"सूरदास","title":"सावरे मोकु रंगमें बोरी बोरी \/ सूरदास"},{"poem":"हमसे छल कीनो काना नेनवा लगायके ॥ध्रु०॥\nजमुनाजलमें जीपें गेंद डारी कालि नागनाथ लाये । \nइंद्रको गुमान हर्यो गोवरधन धारके ॥ह०॥१॥\nमोर मुगुट बांधे काली कामरी खांदे । \nजमुनाजीमें ठाडो काना बासरी बजायके ॥ह०॥२॥\nदेवकीको जायो काना आधिरेन गोकुल आयो । \nजशोदा रमायो काना माखन खिलायके ॥ह०॥३॥\nगोपि सब त्याग दिनी कुबजा संग प्रीत कीनि । \nसूर कहे प्रभु दरुशन दीजे मोरी व्रजमें आयके ॥ह०॥४॥\n\n","author":"सूरदास","title":"हमसे छल कीनो काना नेनवा लगायके \/ सूरदास"},{"poem":"जमुनाके तीर बन्सरी बजावे कानो ॥ज०॥ध्रु०॥\nबन्सीके नाद थंभ्यो जमुनाको नीर खग मृग। \nधेनु मोहि कोकिला अनें किर ॥बं०॥१॥\nसुरनर मुनि मोह्या रागसो गंभीर । \nधुन सुन मोहि गोपि भूली आंग चीर ॥बं०॥२॥\nमारुत तो अचल भयो धरी रह्यो धीर । \nगौवनका बच्यां मोह्यां पीवत न खीर ॥बं०॥३॥\nसूर कहे श्याम जादु कीन्ही हलधरके बीर । \nसबहीको मन मोह्या प्रभु सुख सरीर ॥ब०॥४॥\n\n","author":"सूरदास","title":"जमुनाके तीर बन्सरी बजावे कानो \/ सूरदास"},{"poem":"मधुरीसी बेन बजायके । मेरो मन मोह्यो सांवरा ॥ध्रु०॥\nमेरे आंगनमें बांसको बेडलो सिंचो मन चित्त लायके । \nअब तो बेरण भई बासरी मोहन मुखपर आयके ॥सां०॥१॥\nमैं जल जमुना भरन जातरी मारग रोक्यो आयके । \nबनसीमें कछु आचरण गावे राधेको नाम सुनायके ॥सा०॥२॥\nघुंघटका पट ओडे आवें सब सखियां सरमायके । \nकहां कहेली सहेली सासु नणंदी घर जायके ॥सां०॥३॥\nसूरदास गोकुलकी महिमा कबलग कहूं बनायके । \nएक बेर मोहे दरशन दीजो कुंज गलिनमें आयके ॥सां०॥४॥\n\n","author":"सूरदास","title":"मधुरीसी बेन बजायके \/ सूरदास"},{"poem":"काहू जोगीकी नजर लागी है मेरो कुंवर । कन्हिया रोवे ॥ध्रु०॥\nघर घर हात दिखावे जशोदा दूध पीवे नहि सोवे । \nचारो डांडी सरल सुंदर । पलनेमें जु झुलावे ॥मे०॥१॥\nमेरी गली तुम छिन मति आवो । अलख अलख मुख बोले ।\nराई लवण उतारे यशोदा सुरप्रभूको सुवावे ॥मे०॥२॥\n\n","author":"सूरदास","title":"काहू जोगीकी नजर लागी है \/ सूरदास"},{"poem":"शाम नृपती मुरली भई रानी ॥ध्रु०॥\nबन ते ल्याय सुहागिनी किनी । और नारी उनको न सोहानी ॥१॥\nकबहु अधर आलिंगन कबहु । बचन सुनन तनु दसा भुलानी ॥२॥\nसुरदास प्रभू तुमारे सरनकु । प्रेम नेमसे मिलजानी ॥३॥\n\n","author":"सूरदास","title":"शाम नृपती मुरली भई रानी \/ सूरदास"},{"poem":"मुरली कुंजनीनी कुंजनी बाजती ॥ध्रु०॥\nसुनीरी सखी श्रवण दे अब तुजेही बिधि हरिमुख राजती ॥१॥\nकरपल्लव जब धरत सबैलै सप्त सूर निकल साजती ॥२॥\nसूरदास यह सौती साल भई सबहीनके शीर गाजती ॥३॥\n\n","author":"सूरदास","title":"मुरली कुंजनीनी कुंजनी बाजती \/ सूरदास"},{"poem":"तुमको कमलनयन कबी गलत ॥ध्रु०॥\nबदन कमल उपमा यह साची ता गुनको प्रगटावत ॥१॥\nसुंदर कर कमलनकी शोभा चरन कमल कहवावत ॥२॥\nऔर अंग कही कहा बखाने इतनेहीको गुन गवावत ॥३॥\nशाम मन अडत यह बानी बढ श्रवण सुनत सुख पवावत ।\nसूरदास प्रभु ग्वाल संघाती जानी जाती जन वावत ॥४॥\n\n","author":"सूरदास","title":"तुमको कमलनयन कबी गलत \/ सूरदास"},{"poem":"रसिक सीर भो हेरी लगावत गावत राधा राधा नाम ॥ध्रु०॥\nकुंजभवन बैठे मनमोहन अली गोहन सोहन सुख तेरोई गुण ग्राम ॥१॥\nश्रवण सुनत प्यारी पुलकित भई प्रफुल्लित तनु मनु रोम राम सुखराशी बाम ॥२॥\nसूरदास प्रभु गिरीवर धरको चली मिलन गजराज गामिनी झनक रुनक बन धाम ॥३॥\n\n","author":"सूरदास","title":"रसिक सीर भो हेरी लगावत \/ सूरदास"},{"poem":"फुलनको महल फुलनकी सज्या फुले कुंजबिहारी । फुली राधा प्यारी ॥ध्रु०॥\nफुलेवे दंपती नवल मनन फुले फले करे केली न्यारी ॥१॥\nफुलीलता वेली विविधा सुमन गन फुले आवन दोऊं है सुखकारी ॥२॥\nसूरदास प्रभु प्यारपर बारत फुले फलचंपक बेली नेवारी ॥३॥\n\n","author":"सूरदास","title":"फुलनको महल फुलनकी सज्या \/ सूरदास"},{"poem":"कायकूं बहार परी । मुरलीया ॥ कायकू ब०॥ध्रु०॥\nजेलो तेरी ज्यानी पग पछानी । आई बनकी लकरी मुरलिया ॥ कायकु ब०॥१॥\nघडी एक करपर घडी एक मुखपर । एक अधर धरी मुरलिया ॥ कायकु ब०॥२॥\nकनक बासकी मंगावूं लकरियां । छिलके गोल करी मुरलिया ॥ कायकु ब०॥३॥\nसूरदासकी बाकी मुरलिये । संतन से सुधरी । मुरलिया काय०॥४॥\n\n","author":"सूरदास","title":"कायकूं बहार परी \/ सूरदास"},{"poem":"सुदामजीको देखत श्याम हसे सुदामजीको देखत० ॥ध्रु०॥\nहम तुम मित्र है बालपनके । अब तुम दूर बसे ॥ सुदामजी ॥१॥\nफाटीरे धोती टुटी पगडीयां । चालत पाव घसे ॥ सुदा०॥२॥\nभाभिजीने कुछ भेट पठाई । पोवे तीन पैसे ॥ सुदा०॥३॥\nसूरदास प्रभु तुम्हारे मिलनसे । कंचन मेल बसे ॥ सुदामजी०॥४॥\n\n","author":"सूरदास","title":"सुदामजीको देखत श्याम हसे \/ सूरदास"},{"poem":"महाराज भवानी ब्रह्म भुवनकी रानी ॥ध्रु०॥\nआगे शंकर तांडव करत है । भाव करत शुलपानी ॥ महा०॥१॥\nसुरनर गंधर्वकी भिड भई है । आगे खडा दंडपानी ॥ महा०॥२॥\nसुरदास प्रभु पल पल निरखत । भक्तवत्सल जगदानी ॥ महा०॥३॥\n\n","author":"सूरदास","title":"महाराज भवानी ब्रह्म भुवनकी रानी \/ सूरदास"},{"poem":"हरि जनकू हरिनाम बडो धन हरि जनकू हरिनाम ॥ ध्रु०॥\nबिन रखवाले चोर नहि चोरत सुवत है सुख धाम ॥ ब०॥१॥\nदिन दीन होते सवाई दोढी धरत नहीं कछु दाम ॥ ब०॥२॥\nसुरदास दोढी धरत नहीं कछु दाम ॥ ब०॥३॥\nप्रभु सेवा जाकी पारससुं कहां काम ॥ ब०॥४॥\n\n","author":"सूरदास","title":"हरि जनकू हरिनाम बडो धन \/ सूरदास"},{"poem":"ऐसे संतनकी सेवा । कर मन ऐसे संतनकी सेवा ॥ध्रु०॥\nशील संतोख सदा उर जिनके । नाम रामको लेवा ॥ क०॥१॥\nआन भरोसो हृदय नहि जिनके । भजन निरंजन देवा ॥ क०॥२॥\nजीन मुक्त फिरे जगमाही । ज्यु नारद मुनी देवा ॥ क०॥३॥\nजिनके चरन कमलकूं इच्छत । प्रयाग जमुना रेवा ॥ क०॥४॥\nसूरदास कर उनकी संग । मिले निरंजन देवा ॥ क०॥५॥\n\n","author":"सूरदास","title":"ऐसे संतनकी सेवा \/ सूरदास"},{"poem":"जयजय नारायण ब्रह्मपरायण श्रीपती कमलाकांत ॥ध्रु०॥\nनाम अनंत कहां लगी बरनुं शेष न पावे अंत ।\nशिव सनकादिक आदि ब्रह्मादिक सूर मुनिध्यान धरत ॥ जयजय० ॥१॥\nमच्छ कच्छ वराह नारसिंह प्रभु वामन रूप धरत ।\nपरशुराम श्रीरामचंद्र भये लीला कोटी करत ॥ जयजय० ॥२॥\nजन्म लियो वसुदेव देवकी घर जशूमती गोद खेलत ।\nपेस पाताल काली नागनाथ्यो फणपे नृत्य करत ॥ जयजय० ॥३॥\nबलदेव होयके असुर संहारे कंसके केश ग्रहत ।\nजगन्नाथ जगमग चिंतामणी बैठ रहे निश्चत ॥ जयजय० ॥४॥\nकलियुगमें अवतार कलंकी चहुं दिशी चक्र फिरत ।\nद्वादशस्कंध भागवत गीता गावे सूर अनंत ॥ जयजय० ॥५॥\n\n","author":"सूरदास","title":"जयजय नारायण ब्रह्मपरायण \/ सूरदास"},{"poem":"जनम सब बातनमें बित गयोरे ॥ध्रु०॥\nबार बरस गये लडकाई । बसे जोवन भयो ।\nत्रिश बरस मायाके कारन देश बिदेश गयो ॥१॥\nचालीस अंदर राजकुं पायो बढे लोभ नित नयो ।\nसुख संपत मायाके कारण ऐसे चलत गयो ॥ जन० ॥२॥\nसुकी त्वचा कमर भई ढिली, ए सब ठाठ भयो ।\nबेटा बहुवर कह्यो न माने बुड ना शठजीहू भयो ॥ जन० ॥३॥\nना हरी भजना ना गुरु सेवा ना कछु दान दियो ।\nसूरदास मिथ्या तन खोवत जब ये जमही आन मिल्यो ॥ जन०॥४॥\n\n","author":"सूरदास","title":"जनम सब बातनमें बित गयोरे \/ सूरदास"},{"poem":"देखो ऐसो हरी सुभाव देखो ऐसो हरी सुभाव।\nबिनु गंभीर उदार उदधि प्रभु जानी शिरोमणी राव ॥ध्रु०॥\nबदन प्रसन्न कमलपद सुनमुख देखत है जैसे | \nबिमुख भयेकी कृपावा मुखकी फिरी चितवो तो तैसे ॥दे०॥१॥\nसरसो इतनी सेवाको फल मानत मेरु समान । \nमानत सबकुच सिंधु अपराधहि बुंद आपने जान ॥दे०॥२॥\nभक्तबिरह कातर करुणामय डोलत पाछे लाग । \nसूरदास ऐसे प्रभुको दये पाछे पिटी अभाग ॥दे०॥३॥\n\n","author":"सूरदास","title":"देखो ऐसो हरी सुभाव \/ सूरदास"},{"poem":"सब दिन गये विषयके हेत सब दिन गये ॥\nगंगा जल छांड कूप जल पिवत हरि तजी पूजत प्रेत ॥ध्रु०॥\nजानि बुजी अपनो तन खोयो केस भये सब स्वेत ।\nश्रवण न सुनत नैनत देखत थके चरनके चेत ॥ सब०॥१॥\nरुधे द्वार शब्द छष्ण नहि आवत । चंद्र ग्रहे जेसे केत ।\nसूरदास कछु ग्रंथ नहि लागत । अबे कृष्ण नामको लेत ॥ सब०॥२॥\n\n","author":"सूरदास","title":"सब दिन गये विषयके हेत \/ सूरदास"},{"poem":"मन तोये भुले भक्ति बिसारी मन तो ये भुले भक्ति बिसारी ।\nशिरपर काल सदासर सांधत देखत बाजीहारी ॥ध्रु०॥\nकौन जमनातें सकृत कीनो मनुख देहधरी ।\nतामे नीच करम रंग रच्यो दुष्ट बासना धरी ॥ मन० ॥१॥\nबालपनें खेलनमें खोयो जीवन गयो संग नारी ।\nवृद्ध भयो जब आलस आयो सर्वस्व हार्यो जुवारी ॥ मन०॥२॥\nअजहुं जरा रोग नहीं व्यापी तहांलो भजलो मुरारी ।\nकहे सूर तूं चेत सबेरो अंतकाल भय भारी ॥ मन०॥३॥\n\n","author":"सूरदास","title":"मन तोये भुले भक्ति बिसारी \/ सूरदास"},{"poem":"बेर बेर नही आवे अवसर बेर बेर नही आवे ।\nजो जान तो करले भलाई जन्मोजन्म सुख पावे ॥ बरे०॥१॥\nधन जोबत अंजलीको पाणी बखणतां बेर नहीं लागे ।\nतन छुटे धन कोन कामको काहेकूं करनी कहावे ॥ बेर बेर०॥२॥\nज्याको मन बडो कृष्ण स्नेहकुं झूठ कबहूं नही आवे ।\nसूरदासकी येही बिनती हरखी निरखी गुन गावे ॥ बेर बेर०॥३॥\n\n","author":"सूरदास","title":"बेर बेर नही आवे अवसर \/ सूरदास"},{"poem":"केत्ते गये जखमार भजनबिना केत्ते गये० ॥ध्रु०॥\nप्रभाते उठी नावत धोवत पालत है आचार ॥ भज०॥१॥\nदया धर्मको नाम न जाण्यो ऐसो प्रेत चंडाल ॥ भज०॥२॥\nआप डुबे औरनकूं डुबाये चले लोभकी लार ॥ भज०॥३॥\nमाला छापा तिलक बनायो ठग खायो संसार ॥ भज०॥४॥\nसूरदास भगवंत भजन बिना पडे नर्कके द्वार ॥ भज०॥५॥\n\n","author":"सूरदास","title":"केत्ते गये जखमार भजनबिना \/ सूरदास"},{"poem":"क्यौरे निंदभर सोया मुसाफर क्यौरे निंदभर सोया ॥ध्रु०॥\nमनुजा देहि देवनकु दुर्लभ जन्म अकारन खोया ॥ मुसा०॥१॥\nघर दारा जोबन सुत तेरा वामें मन तेरा मोह्या ॥ मुसा०॥२॥\nसूरदास प्रभु चलेही पंथकु पिछे नैनूं भरभर रोया ॥ मुसा०॥३॥\n\n","author":"सूरदास","title":"क्यौरे निंदभर सोया मुसाफर \/ सूरदास"},{"poem":"जय जय श्री बालमुकुंदा । मैं हूं चरण चरण रजबंदा ॥ध्रु०॥\nदेवकीके घर जन्म लियो जद । छुट परे सब बंदा ॥ च०॥१॥\nमथुरा त्यजे हरि गोकुल आये । नाम धरे जदुनंदा ॥ च०॥२॥\nजमुनातीरपर कूद परोहै । फनपर नृत्यकरंदा ॥ च०॥३॥\nसूरदास प्रभु तुमारे दरशनकु । तुमही आनंदकंदा ॥ च०॥४॥\n\n","author":"सूरदास","title":"जय जय श्री बालमुकुंदा \/ सूरदास"},{"poem":"निरधनको धनि राम । हमारो०॥ध्रु०॥\nखान न खर्चत चोर न लूटत । साथे आवत काम ॥ह०॥१॥\nदिन दिन होत सवाई दीढी । खरचत को नहीं दाम ॥ह०॥२॥\nसूरदास प्रभु मुखमों आवत । और रसको नही काम हमारो०॥३॥\n\n","author":"सूरदास","title":"निरधनको धनि राम \/ सूरदास"},{"poem":"अद्भुत एक अनुपम बाग ॥ध्रु०॥\nजुगल कमलपर गजवर क्रीडत तापर सिंह करत अनुराग ॥१॥\nहरिपर सरवर गिरीवर गिरपर फुले कुंज पराग ॥२॥\nरुचित कपोर बसत ताउपर अमृत फल ढाल ॥३॥\nफलवर पुहूप पुहुपपर पलव तापर सुक पिक मृगमद काग ॥४॥\nखंजन धनुक चंद्रमा राजत ताउपर एक मनीधर नाग ॥५॥\nअंग अंग प्रती वोरे वोरे छबि उपमा ताको करत न त्याग ॥६॥\nसूरदास प्रभु पिवहूं सुधारस मानो अधरनिके बड भाग ॥७॥\n\n","author":"सूरदास","title":"अद्भुत एक अनुपम बाग \/ सूरदास"},{"poem":"तबमें जानकीनाथ कहो ॥ध्रु०॥\nसागर बांधु सेना उतारो । सोनेकी लंका जलाहो ॥१॥\nतेतीस कोटकी बंद छुडावूं बिभिसन छत्तर धरावूं ॥२॥\nसूरदास प्रभु लंका जिती । सो सीता घर ले आवो॥३॥\nतबमें जानकीनाथ०॥\n\n","author":"सूरदास","title":"तबमें जानकीनाथ कहो \/ सूरदास"},{"poem":"कमलापती भगवान । मारो साईं कम०॥ध्रु०॥\nराम लछमन भरत शत्रुघन । चवरी डुलावे हनुमान ॥१॥\nमोर मुगुट पितांबर सोभे । कुंडल झलकत कान ॥२॥\nसूरदास प्रभु तुमारे मिलनकुं । दासाकुं वांको ध्यान॥३॥\nमारू सांई कमलापती० ॥\n\n","author":"सूरदास","title":"कमलापती भगवान \/ सूरदास"},{"poem":"उधो मनकी मनमें रही ॥ध्रु०॥\nगोकुलते जब मथुरा पधारे । कुंजन आग देही ॥१॥\nपतित अक्रूर कहासे आये । दुखमें दाग देही ॥२॥\nतन तालाभरना रही उधो । जल बल भस्म भई ॥३॥\nहमरी आख्या भर भर आवे । उलटी गंगा बही ॥४॥\nसूरदास प्रभु तुमारे मिलन । जो कछु भई सो भई ॥५॥\n\n","author":"सूरदास","title":"उधो मनकी मनमें रही \/ सूरदास"},{"poem":"नारी दूरत बयाना रतनारे ॥ध्रु०॥\nजानु बंधु बसुमन बिसाल पर सुंदर शाम सीली मुख तारे ।\nरहीजु अलक कुटील कुंडलपर मोतन चितवन चिते बिसारे ।\nसिथील मोंह धनु गये मदन गुण रहे कोकनद बान बिखारे ।\nमुदेही आवत है ये लोचन पलक आतुर उधर तन उधारे ।\nसूरदास प्रभु सोई धो कहो आतुर ऐसोको बनिता जासो रति रहनारे ॥\n\n","author":"सूरदास","title":"नारी दूरत बयाना रतनारे \/ सूरदास"},{"poem":"अति सूख सुरत किये ललना संग जात समद मन्मथ सर जोरे ।\nराती उनीदे अलसात मरालगती गोकुल चपल रहतकछु थोरे ।\nमनहू कमलके को सते प्रीतम ढुंडन रहत छपी रीपु दल दोरे ।\nसजल कोप प्रीतमै सुशोभियत संगम छबि तोरपर ढोरे ।\nमनु भारते भवरमीन शिशु जात तरल चितवन चित चोरे ।\nवरनीत जाय कहालो वरनी प्रेम जलद बेलावल ओरे ।\nसूरदास सो कोन प्रिया जिनी हरीके सकल अंग बल तोरे ॥\n\n","author":"सूरदास","title":"अति सूख सुरत किये \/ सूरदास"},{"poem":"रैन जागी पिया संग रंग मीनी ॥ध्रु०॥\nप्रफुल्लित मुख कंज नेन खजरीटमान मेन मिथुरी । \nरहे चुरन कच बदन ओप किनी ॥१॥\nआतुर आलस जंभात पूलकीत अतिपान खाद मद । \nमाते तन मुधीन रही सीथल भई बेनी ॥२॥\nमांगते टरी मुक्तता हल अलक संग अरुची रही ऊरग । \nनसत फनी मानो कुंचकी तजी दिनी ॥३॥\nबिकसत ज्यौं चंपकली भोर भये भवन चली लटपटात । \nप्रेम घटी गजगती गती लिन्हा ॥४॥\nआरतीको करत नाश गिरिधर सुठी सुखकी रासी सूरदास । \nस्वामीनी गुन गने न जात चिन्ही ॥५॥\n\n","author":"सूरदास","title":"रैन जागी पिया संग \/ सूरदास"},{"poem":"खेलिया आंगनमें छगन मगन किजिये कलेवा । \nछीके ते सारी दधी उपर तें कढी धरी पहीर ।\nलेवूं झगुली फेंटा बाँधी लेऊं मेवा ॥१॥\nगवालनके संग खेलन जाऊं खेलनके मीस भूषण ल्याऊं । \nकौन परी प्यारे ललन नीसदीनकी ठेवा ॥२॥\nसूरदास मदनमोहन घरही खेलो प्यारे । \nललन भंवरा चक डोर दे हो हंस चकोर परेवा ॥३॥\n\n","author":"सूरदास","title":"खेलिया आंगनमें छगन मगन \/ सूरदास"},{"poem":"काना कुबजा संग रिझोरे । काना मोरे करि कामारिया ॥ध्रु०॥\nमैं जमुना जल भरन जात रामा । मेरे सिरपर घागरियां ॥ का०॥१॥\nमैं जी पेहरी चटक चुनरिया । नाक नथनियां बसरिया ॥ का०॥२॥\nब्रिंदाबनमें जो कुंज गलिनमो । घेरलियो सब ग्वालनिया ॥ का०॥३॥\nजमुनाके निरातीर धेनु चरावे । नाव नथनीके बेसरियां ॥ का०॥४॥\nसूरदास प्रभु तुमरे दरसनकु । चरन कमल चित्त धरिया ॥ का०॥५॥\n\n","author":"सूरदास","title":"काना कुबजा संग रिझोरे \/ सूरदास"},{"poem":"कोण गती ब्रिजनाथ । अब मोरी कोण गती ब्रिजनाथ ॥ध्रु०॥\nभजनबिमुख अरु स्मरत नही । फिरत विषया साथ ॥१॥\nहूं पतीत अपराधी पूरन । आचरु कर्म विकार ॥२॥\nकाम क्रोध अरु लाभ । चित्रवत नाथ तुमही ॥३॥\nविकार अब चरण सरण लपटाणो । राखीलो महाराज ॥४॥\nसूरदास प्रभु पतीतपावन । सरनको ब्रीद संभार ॥५॥\n\n","author":"सूरदास","title":"कोण गती ब्रिजनाथ \/ सूरदास"},{"poem":"चोरी मोरी गेंदया मैं कैशी जाऊं पाणीया ॥ध्रु०॥\nठाडे केसनजी जमुनाके थाडे । गवाल बाल सब संग लियो ।\nन्यारे न्यारे खेल खेलके । बनसी बजाये पटमोहे ॥ चो०॥१॥\nसब गवालनके मनको लुभावे । मुरली खूब ताल सुनावे ।\nगोपि घरका धंदा छोडके । श्यामसे लिपट जावे ॥ चो०॥२॥\nसूरदास प्रभू तुमरे चरणपर । प्रेम नेमसे भजत है ।\nदया करके देना दर्शन । अनाथ नाथ तुमारा है ॥ चो०॥३॥\n\n","author":"सूरदास","title":"चोरी मोरी गेंदया \/ सूरदास"},{"poem":"मेरो मन अनत कहाँ सुख पावै।\nजैसे उड़ि जहाज की पंछी, फिरि जहाज पै आवै॥\nकमल-नैन को छाँड़ि महातम, और देव को ध्यावै।\nपरम गंग को छाँड़ि पियासो, दुरमति कूप खनावै॥\nजिहिं मधुकर अंबुज-रस चाख्यो, क्यों करील-फल भावै।\n'सूरदास' प्रभु कामधेनु तजि, छेरी कौन दुहावै॥\n\n","author":"सूरदास","title":"मेरो मन अनत कहाँ सुख पावे \/ सूरदास"},{"poem":"प्रीति करि काहु सुख न लह्यो।\nप्रीति पतंग करी दीपक सों, आपै प्रान दह्यो॥\nअलिसुत प्रीति करी जलसुत सों, संपति हाथ गह्यो।\nसारँग प्रीति करी जो नाद सों, सन्मुख बान सह्यो॥\nहम जो प्रीति करि माधव सों, चलत न कछु कह्यो।\n'सूरदास' प्रभु बिनु दुख दूनो, नैननि नीर बह्यो॥\n\n","author":"सूरदास","title":"प्रीति करि काहु सुख न लह्यो \/ सूरदास"},{"poem":"राग विहाग\n\nभाव भगति है जाकें\nरास रस लीला गाइ सुनाऊं।\nयह जस कहै सुनै मुख स्त्रवननि तिहि चरनन सिर नाऊं॥\nकहा कहौं बक्ता स्त्रोता फल इक रसना क्यों गाऊं।\nअष्टसिद्धि नवनिधि सुख संपति लघुता करि दरसाऊं॥\nहरि जन दरस हरिहिं सम बूझै अंतर निकट हैं ताकें।\nसूर धन्य तिहिं के पितु माता भाव भगति है जाकें॥\n\nभावार्थ: विहाग राग पर आधारित इस पद में सूरदास कहते हैं कि मेरा मन चाहता है कि मैं भगवान् श्रीकृष्ण की रसीली रास लीलाओं का नित्य ही गान करूं। जो लोग भक्तिभाव से कृष्ण लीलाओं को सुनते हैं तथा अन्य लोगों को भी सुनाते हैं उनके चरणों में मैं शीश झुकाऊं। वक्ता व श्रोता अर्थात् कृष्ण लीलाओं का गान करने व अन्य को सुनाने के फल का मैं और क्या वर्णन करूं। इन सबका फल एक जैसा ही होता है। तब फिर इस जिह्वा से क्यों न कृष्ण लीलाओं का गान किया जाए। जो दीनभाव से इसका गान करता है, उसे अष्टसिद्धि व नव निधियां तथा सभी तरह की सुख-संपत्ति प्राप्त होती है। जिनका मन निर्मल है या जो हरिभक्त हैं, वह सबमें ही हरि स्वरूप देखते हैं। सूरदास कहते हैं कि वे माता-पिता धन्य हैं जिनकी संतानों में हरिभक्ति का भाव विद्यमान है।\n\n","author":"सूरदास","title":"भाव भगति है जाकें \/ सूरदास"},{"poem":"भोरहि सहचरि कातर दिठि हेरि छल छल लोचन पानि ।\nअनुखन राधा राधा रटइत आधा आधा बानि ।।\nराधा सयँ जब पनितहि माधव, माधव सयँ जब राधा ।\nदारुन प्रेम तबहि नहिं टूटत बाढ़त बिरह क बाधा ।।\nदुहुँ दिसि दारु दहन जइसे दगधइ,आकुल कोट-परान ।\nऐसन बल्लभ हेरि सुधामुखि कबि विद्यापति भान ।।\n\n","author":"सूरदास","title":"भोरहि सहचरि कातर दिठि\/ सूरदास"},{"poem":"ऊधौ, कर्मन की गति न्यारी।\nसब नदियाँ जल भरि-भरि रहियाँ सागर केहि बिध खारी॥\nउज्ज्वल पंख दिये बगुला को कोयल केहि गुन कारी॥\nसुन्दर नयन मृगा को दीन्हे बन-बन फिरत उजारी॥\nमूरख-मूरख राजे कीन्हे पंडित फिरत भिखारी॥\nसूर श्याम मिलने की आसा छिन-छिन बीतत भारी॥\n\n","author":"सूरदास","title":"ऊधौ, कर्मन की गति न्यारी\/ सूरदास"},{"poem":"निसिदिन बरसत नैन हमारे।\nसदा रहत पावस ऋतु हम पर, जबते स्याम सिधारे।।\nअंजन थिर न रहत अँखियन में, कर कपोल भये कारे।\nकंचुकि-पट सूखत नहिं कबहुँ, उर बिच बहत पनारे॥\nआँसू सलिल भये पग थाके, बहे जात सित तारे।\n'सूरदास' अब डूबत है ब्रज, काहे न लेत उबारे॥\n\n","author":"सूरदास","title":"निसिदिन बरसत नैन हमारे। \/ सूरदास"},{"poem":"चरन कमल बंदौ हरिराई ।\nजाकी कृपा पंगु गिरि लंघे,अंधे को सब कछु दरसाई ॥१॥\nबहरो सुने मूक पुनि बोले,रंक चले सिर छत्र धराई ।\n‘सूरदास’ स्वामी करुणामय, बारबार बंदौ तिहिं पाई ॥२॥\n\n","author":"सूरदास","title":"चरन कमल बंदौ हरिराई  \/ सूरदास"},{"poem":"तिहारो दरस मोहे भावे श्री यमुना जी ।\nश्री गोकुल के निकट बहत हो, लहरन की छवि आवे ॥१॥\nसुख देनी दुख हरणी श्री यमुना जी, जो जन प्रात उठ न्हावे ।\nमदन मोहन जू की खरी प्यारी, पटरानी जू कहावें ॥२॥\nवृन्दावन में रास रच्यो हे, मोहन मुरली बजावे ।\nसूरदास प्रभु तिहारे मिलन को, वेद विमल जस गावें ॥३॥\n\n","author":"सूरदास","title":"तिहारो दरस मोहे भावे \/ सूरदास"},{"poem":"दृढ इन चरण कैरो भरोसो, दृढ इन चरणन कैरो ।\nश्री वल्लभ नख चंद्र छ्टा बिन, सब जग माही अंधेरो ॥ \nसाधन और नही या कलि में, जासों होत निवेरो ॥\nसूर कहा कहे, विविध आंधरो, बिना मोल को चेरो ॥\n\n","author":"सूरदास","title":"दृढ इन चरण कैरो भरोसो \/ सूरदास"},{"poem":"मधुकर! स्याम हमारे चोर।\nमन हरि लियो सांवरी सूरत¸ चितै नयन की कोर।।\nपकरयो तेहि हिरदय उर–अंतर प्रेम–प्रीत के जोर।\nगए छुड़ाय छोरि सब बंधन दे गए हंसनि अंकोर।।\nसोबत तें हम उचकी परी हैं दूत मिल्यो मोहिं भोर।\nसूर¸ स्याम मुसकाहि मेरो सर्वस सै गए नंद किसोर।।\n\n","author":"सूरदास","title":"मधुकर! स्याम हमारे चोर \/ सूरदास"},{"poem":"अंखियां हरि–दरसन की प्यासी।\nदेख्यौ चाहति कमलनैन कौ¸ निसि–दिन रहति उदासी।।\nआए ऊधै फिरि गए आंगन¸ डारि गए गर फांसी।\nकेसरि तिलक मोतिन की माला¸ वृन्दावन के बासी।।\nकाहू के मन को कोउ न जानत¸ लोगन के मन हांसी।\nसूरदास प्रभु तुम्हरे दरस कौ¸ करवत लैहौं कासी।।\n\n","author":"सूरदास","title":"अंखियां हरि–दरसन की प्यासी \/ सूरदास"},{"poem":"बिनु गोपाल बैरिन भई कुंजैं।\nतब ये लता लगति अति सीतल¸ अब भई विषम ज्वाल की पुंजैं।\nबृथा बहति जमुना¸ खग बोलत¸ बृथा कमल फूलैं अलि गुंजैं।\nपवन¸ पानी¸ धनसार¸ संजीवनि दधिसुत किरनभानु भई भुंजैं।\nये ऊधो कहियो माधव सों¸ बिरह करद करि मारत लुंजैं।\nसूरदास प्रभु को मग जोवत¸ अंखियां भई बरन ज्यौं गुजैं।\n\n","author":"सूरदास","title":"बिनु गोपाल बैरिन भई कुंजैं \/ सूरदास"},{"poem":"प्रीति करि काहू सुख न लह्यो।\nप्रीति पतंग करी दीपक सों आपै प्रान दह्यो।।\nअलिसुत प्रीति करी जलसुत सों¸ संपति हाथ गह्यो।\nसारंग प्रीति करी जो नाद सों¸ सन्मुख बान सह्यो।।\nहम जो प्रीति करी माधव सों¸ चलत न कछू कह्यो।\n'सूरदास' प्रभु बिन दुख दूनो¸ नैननि नीर बह्यो।।\n\n","author":"सूरदास","title":"प्रीति करि काहू सुख न लह्यो \/ सूरदास"},{"poem":"चरन कमल बंदौ हरि राई।\nजाकी कृपा पंगु गिरि लंघै, आंधर कों सब कछु दरसाई॥\nबहिरो सुनै, मूक पुनि बोलै, रंक चले सिर छत्र धराई।\nसूरदास स्वामी करुनामय, बार-बार बंदौं तेहि पाई॥\n\n","author":"सूरदास","title":"चरन कमल बंदौ हरि राई  \/ सूरदास"},{"poem":"अबिगत गति कछु कहति न आवै।\nज्यों गूंगो मीठे फल की रस अन्तर्गत ही भावै॥\nपरम स्वादु सबहीं जु निरन्तर अमित तोष उपजावै।\nमन बानी कों अगम अगोचर सो जाने जो पावै॥\nरूप रैख गुन जाति जुगति बिनु निरालंब मन चकृत धावै।\nसब बिधि अगम बिचारहिं, तातों सूर सगुन लीला पद गावै॥\n\n","author":"सूरदास","title":"अबिगत गति कछु कहति न आवै  \/ सूरदास"},{"poem":"प्रभु, मेरे औगुन न विचारौ।\nधरि जिय लाज सरन आये की रबि-सुत-त्रास निबारौ॥\nजो गिरिपति मसि धोरि उदधि में लै सुरतरू निज हाथ।\nममकृत दोष लिखे बसुधा भरि तऊ नहीं मिति नाथ॥\nकपटी कुटिल कुचालि कुदरसन, अपराधी, मतिहीन।\nतुमहिं समान और नहिं दूजो जाहिं भजौं ह्वै दीन॥\nजोग जग्य जप तप नहिं कीण्हौं, बेद बिमल नहिं भाख्यौं।\nअति रस लुब्ध स्वान जूठनि ज्यों अनतै ही मन राख्यौ॥\nजिहिं जिहिं जोनि फिरौं संकट बस, तिहिं तिहिं यहै कमायो।\nकाम क्रोध मद लोभ ग्रसित है विषै परम विष खायो॥\nअखिल अनंत दयालु दयानिधि अघमोचन सुखरासि।\nभजन प्रताप नाहिंने जान्यौं, बंध्यौ काल की फांसि॥\nतुम सर्वग्य सबै बिधि समरथ, असरन सरन मुरारि।\nमोह समुद्र सूर बूड़त है, लीजै भुजा पसारि॥\n\n","author":"सूरदास","title":"प्रभु, मेरे औगुन न विचारौ  \/ सूरदास"},{"poem":"प्रभु, हौं सब पतितन कौ राजा।\nपरनिंदा मुख पूरि रह्यौ जग, यह निसान नित बाजा॥\nतृस्ना देसरु सुभट मनोरथ, इंद्रिय खड्ग हमारे।\nमंत्री काम कुमत दैबे कों, क्रोध रहत प्रतिहारे॥\nगज अहंकार चढ्यौ दिगविजयी, लोभ छ्त्र धरि सीस॥\nफौज असत संगति की मेरी, ऐसो हौं मैं ईस।\nमोह मदै बंदी गुन गावत , मागध दोष अपार॥\nसूर, पाप कौ गढ दृढ़ कीने, मुहकम लाय किंवार॥\n\n","author":"सूरदास","title":"प्रभु, हौं सब पतितन कौ राजा  \/ सूरदास"},{"poem":"अब कै माधव, मोहिं उधारि।\nमगन हौं भव अम्बुनिधि में, कृपासिन्धु मुरारि॥\nनीर अति गंभीर माया, लोभ लहरि तरंग।\nलियें जात अगाध जल में गहे ग्राह अनंग॥\nमीन इन्द्रिय अतिहि काटति, मोट अघ सिर भार।\nपग न इत उत धरन पावत, उरझि मोह सिबार॥\nकाम क्रोध समेत तृष्ना, पवन अति झकझोर।\nनाहिं चितवत देत तियसुत नाम-नौका ओर॥\nथक्यौ बीच बेहाल बिह्वल, सुनहु करुनामूल।\nस्याम, भुज गहि काढ़ि डारहु, सूर ब्रज के कूल॥\n\n","author":"सूरदास","title":"अब कै माधव, मोहिं उधारि  \/ सूरदास"},{"poem":"मोहिं प्रभु, तुमसों होड़ परी।\nना जानौं करिहौ जु कहा तुम, नागर नवल हरी॥\nपतित समूहनि उद्धरिबै कों तुम अब जक पकरी।\nमैं तो राजिवनैननि दुरि गयो पाप पहार दरी॥\nएक अधार साधु संगति कौ, रचि पचि के संचरी।\nभई न सोचि सोचि जिय राखी, अपनी धरनि धरी॥\nमेरी मुकति बिचारत हौ प्रभु, पूंछत पहर घरी।\nस्रम तैं तुम्हें पसीना ऐहैं, कत यह जकनि करी॥\nसूरदास बिनती कहा बिनवै, दोषहिं देह भरी।\nअपनो बिरद संभारहुगै तब, यामें सब निनुरी॥\n\n","author":"सूरदास","title":"मोहिं प्रभु, तुमसों होड़ परी  \/ सूरदास"},{"poem":"अब हों नाच्यौ बहुत गोपाल।\nकाम क्रोध कौ पहिरि चोलना, कंठ विषय की माल॥\nमहामोह के नूपुर बाजत, निन्दा सब्द रसाल।\nभरम भर्‌यौ मन भयौ पखावज, चलत कुसंगति चाल॥\nतृसना नाद करति घट अन्तर, नानाविध दै ताल।\nमाया कौ कटि फैंटा बांध्यो, लोभ तिलक दियो भाल॥\nकोटिक कला काछि दिखराई, जल थल सुधि नहिं काल।\nसूरदास की सबै अविद्या, दूरि करौ नंदलाल॥\n\n","author":"सूरदास","title":"अब हों नाच्यौ बहुत गोपाल  \/ सूरदास"},{"poem":"कब तुम मोसो पतित उधारो।\nपतितनि में विख्यात पतित हौं पावन नाम तिहारो॥\nबड़े पतित पासंगहु नाहीं, अजमिल कौन बिचारो।\nभाजै नरक नाम सुनि मेरो, जमनि दियो हठि तारो॥\nछुद्र पतित तुम तारि रमापति, जिय जु करौ जनि गारो।\nसूर, पतित कों ठौर कहूं नहिं, है हरि नाम सहारो॥\n\n","author":"सूरदास","title":"कब तुम मोसो पतित उधारो  \/ सूरदास"},{"poem":"आछो गात अकारथ गार्‌यो।\nकरी न प्रीति कमललोचन सों, जनम जनम ज्यों हार्‌यो॥\nनिसदिन विषय बिलासिन बिलसत फूटि गईं तुअ चार्‌यो।\nअब लाग्यो पछितान पाय दुख दीन दई कौ मार्‌यो॥\nकामी कृपन कुचील कुदरसन, को न कृपा करि तार्‌यो।\nतातें कहत दयालु देव पुनि, काहै सूर बिसार्‌यो॥\n\n","author":"सूरदास","title":"अपन जान मैं बहुत करी  \/ सूरदास"},{"poem":"आछो गात अकारथ गार्‌यो।\nकरी न प्रीति कमललोचन सों, जनम जनम ज्यों हार्‌यो॥\nनिसदिन विषय बिलासिन बिलसत फूटि गईं तुअ चार्‌यो।\nअब लाग्यो पछितान पाय दुख दीन दई कौ मार्‌यो॥\nकामी कृपन कुचील कुदरसन, को न कृपा करि तार्‌यो।\nतातें कहत दयालु देव पुनि, काहै सूर बिसार्‌यो॥\n\n","author":"सूरदास","title":"आछो गात अकारथ गार्‌यो \/ सूरदास"},{"poem":"सोइ रसना जो हरिगुन गावै।\nनैननि की छवि यहै चतुरता जो मुकुंद मकरंदहिं धावै॥\nनिर्मल चित तौ सोई सांचो कृष्ण बिना जिहिं और न भावै।\nस्रवननि की जु यहै अधिकाई, सुनि हरि कथा सुधारस प्यावै॥\nकर तैई जै स्यामहिं सेवैं, चरननि चलि बृन्दावन जावै।\nसूरदास, जै यै बलि ताको, जो हरिजू सों प्रीति बढ़ावै॥\n\n","author":"सूरदास","title":"सोइ रसना जो हरिगुन गावै \/ सूरदास"},{"poem":"माधवजू, जो जन तैं बिगरै।\nतउ कृपाल करुनामय केसव, प्रभु नहिं जीय धर॥\nजैसें जननि जठर अन्तरगत, सुत अपराध करै।\nतोऊ जतन करै अरु पोषे, निकसैं अंक भरै॥\nजद्यपि मलय बृच्छ जड़ काटै, कर कुठार पकरै।\nतऊ सुभाव सुगंध सुशीतल, रिपु तन ताप हरै॥\nधर विधंसि नल करत किरसि हल बारि बांज बिधरै।\nसहि सनमुख तउ सीत उष्ण कों सोई सफल करै॥\nरसना द्विज दलि दुखित होति बहु, तउ रिस कहा करै।\nछमि सब लोभ जु छांड़ि छवौ रस लै समीप संचरै॥\nकरुना करन दयाल दयानिधि निज भय दीन डर।\nइहिं कलिकाल व्याल मुख ग्रासित सूर सरन उबरे॥\n\n","author":"सूरदास","title":"माधवजू, जो जन तैं बिगरै \/ सूरदास"},{"poem":"कीजै प्रभु अपने बिरद की लाज।\nमहापतित कबहूं नहिं आयौ, नैकु तिहारे काज॥\nमाया सबल धाम धन बनिता, बांध्यौ हौं इहिं साज।\nदेखत सुनत सबै जानत हौं, तऊ न आयौं बाज॥\nकहियत पतित बहुत तुम तारे स्रवननि सुनी आवाज।\nदई न जाति खेवट उतराई, चाहत चढ्यौ जहाज॥\nलीजै पार उतारि सूर कौं महाराज ब्रजराज।\nनई न करन कहत, प्रभु तुम हौ सदा गरीब निवाज॥\n\n","author":"सूरदास","title":"कीजै प्रभु अपने बिरद की लाज \/ सूरदास"},{"poem":"सरन गये को को न उबार्‌यो।\nजब जब भीर परीं संतति पै, चक्र सुदरसन तहां संभार्‌यौ।\nमहाप्रसाद भयौ अंबरीष कों, दुरवासा को क्रोध निवार्‌यो॥\nग्वालिन हैत धर्‌यौ गोवर्धन, प्रगट इन्द्र कौ गर्व प्रहार्‌यौ॥\nकृपा करी प्रहलाद भक्त पै, खम्भ फारि हिरनाकुस मार्‌यौ।\nनरहरि रूप धर्‌यौ करुनाकर, छिनक माहिं उर नखनि बिदार्‌यौ।\nग्राह-ग्रसित गज कों जल बूड़त, नाम लेत वाकौ दुख टार्‌यौ॥\nसूर स्याम बिनु और करै को, रंगभूमि में कंस पछार्‌यौ॥\n\n","author":"सूरदास","title":"सरन गये को को न उबार्‌यो \/ सूरदास"},{"poem":"जौलौ सत्य स्वरूप न सूझत।\nतौलौ मनु मनि कंठ बिसारैं, फिरतु सकल बन बूझत॥\nअपनो ही मुख मलिन मंदमति, देखत दरपन माहीं।\nता कालिमा मेटिबै कारन, पचतु पखारतु छाहिं॥\nतेल तूल पावक पुट भरि धरि, बनै न दिया प्रकासत।\nकहत बनाय दीप की बातैं, कैसे कैं तम नासत॥\nसूरदास, जब यह मति आई, वै दिन गये अलेखे।\nकह जानै दिनकर की महिमा, अंध नयन बिनु देखे॥\n\n","author":"सूरदास","title":"जौलौ सत्य स्वरूप न सूझत \/ सूरदास"},{"poem":"तुम्हारी भक्ति हमारे प्रान।\nछूटि गये कैसे जन जीवै, ज्यौं प्रानी बिनु प्रान॥\nजैसे नाद-मगन बन सारंग, बधै बधिक तनु बान।\nज्यौं चितवै ससि ओर चकोरी, देखत हीं सुख मान॥\nजैसे कमल होत परिफुल्लत, देखत प्रियतम भान।\nदूरदास, प्रभु हरिगुन त्योंही सुनियत नितप्रति कान॥\n\n","author":"सूरदास","title":"तुम्हारी भक्ति हमारे प्रान \/ सूरदास"},{"poem":"धोखैं ही धोखैं डहकायौ।\nसमुझी न परी विषय रस गीध्यौ, हरि हीरा घर मांझ गंवायौं॥\nक्यौं कुरंग जल देखि अवनि कौ, प्यास न गई, दसौं दिसि धायौ।\nजनम-जनम बहु करम किये हैं, तिन में आपुन आपु बंधायौ॥\nज्यौं सुक सैमर -फल आसा लगि निसिबासर हठि चित्त लगायौ।\nरीतो पर्‌यौ जबै फल चाख्यौ, उड़ि गयो तूल, तांबरो आयौ॥\nज्यौं कपि डोरि बांधि बाजीगर कन-कन कों चौहटें नचायौ।\nसूरदास, भगवंत भजन बिनु काल ब्याल पै आपु खवायौ॥\n\n","author":"सूरदास","title":"धोखैं ही धोखैं डहकायौ \/ सूरदास"},{"poem":"कहावत ऐसे दानी दानि।\nचारि पदारथ दिये सुदामहिं, अरु गुरु को सुत आनि॥\nरावन के दस मस्तक छेद, सर हति सारंगपानि।\nलंका राज बिभीषन दीनों पूरबली पहिचानि।\nमित्र सुदामा कियो अचानक प्रीति पुरातन जानि।\nसूरदास सों कहा निठुरई, नैननि हूं की हानि॥\n\n","author":"सूरदास","title":"कहावत ऐसे दानी दानि \/ सूरदास"},{"poem":"मेरो मन अनत कहां सुख पावै।\nजैसे उड़ि जहाज कौ पंछी पुनि जहाज पै आवै॥\nकमलनैन कौ छांड़ि महातम और देव को ध्यावै।\nपरमगंग कों छांड़ि पियासो दुर्मति कूप खनावै॥\nजिन मधुकर अंबुज-रस चाख्यौ, क्यों करील-फल खावै।\nसूरदास, प्रभु कामधेनु तजि छेरी कौन दुहावै॥\n\n","author":"सूरदास","title":"मेरो मन अनत कहां सचु पावै \/ सूरदास"},{"poem":"है हरि नाम कौ आधार।\nऔर इहिं कलिकाल नाहिंन रह्यौ बिधि-ब्यौहार॥\nनारदादि सुकादि संकर कियौ यहै विचार।\nसकल स्रुति दधि मथत पायौ इतौई घृत-सार॥\nदसहुं दिसि गुन कर्म रोक्यौ मीन कों ज्यों जार।\nसूर, हरि कौ भजन करतहिं गयौ मिटि भव-भार॥\n\n","author":"सूरदास","title":"प्रभु, मेरे औगुन चित न धरौ \/ सूरदास"},{"poem":"है हरि नाम कौ आधार।\nऔर इहिं कलिकाल नाहिंन रह्यौ बिधि-ब्यौहार॥\nनारदादि सुकादि संकर कियौ यहै विचार।\nसकल स्रुति दधि मथत पायौ इतौई घृत-सार॥\nदसहुं दिसि गुन कर्म रोक्यौ मीन कों ज्यों जार।\nसूर, हरि कौ भजन करतहिं गयौ मिटि भव-भार॥\n\n","author":"सूरदास","title":"है हरि नाम कौ आधार \/ सूरदास"},{"poem":"रे मन, राम सों करि हेत।\nहरिभजन की बारि करिलै, उबरै तेरो खेत॥\nमन सुवा, तन पींजरा, तिहि मांझ राखौ चेत।\nकाल फिरत बिलार तनु धरि, अब धरी तिहिं लेत॥\nसकल विषय-विकार तजि तू उतरि सागर-सेत।\nसूर, भजु गोविन्द-गुन तू गुर बताये देत॥\n\n","author":"सूरदास","title":"रे मन, राम सों करि हेत \/ सूरदास"},{"poem":"मो सम कौन कुटिल खल कामी।\nजेहिं तनु दियौ ताहिं बिसरायौ, ऐसौ नोनहरामी॥\nभरि भरि उदर विषय कों धावौं, जैसे सूकर ग्रामी।\nहरिजन छांड़ि हरी-विमुखन की निसदिन करत गुलामी॥\nपापी कौन बड़ो है मोतें, सब पतितन में नामी।\nसूर, पतित कों ठौर कहां है, सुनिए श्रीपति स्वामी॥\n\n","author":"सूरदास","title":"मो सम कौन कुटिल खल कामी \/ सूरदास"},{"poem":"जापर दीनानाथ ढरै।\nसोई कुलीन, बड़ो सुन्दर सिइ, जिहिं पर कृपा करै॥\nराजा कौन बड़ो रावन तें, गर्वहिं गर्व गरै।\nकौन विभीषन रंक निसाचर, हरि हंसि छत्र धरै॥\nरंकव कौन सुदामाहू तें, आपु समान करै।\nअधम कौन है अजामील तें, जम तहं जात डरै॥\nकौन बिरक्त अधिक नारद तें, निसि दिन भ्रमत फिरै।\nअधिक कुरूप कौन कुबिजा तें, हरि पति पाइ तरै॥\nअधिक सुरूप कौन सीता तें, जनम वियोग भरै।\nजोगी कौन बड़ो संकर तें, ताकों काम छरै॥\nयह गति मति जानै नहिं कोऊ, किहिं रस रसिक ढरै।\nसूरदास, भगवन्त भजन बिनु, फिरि-फिरि जठर जरै॥\n\n","author":"सूरदास","title":"जापर दीनानाथ ढरै \/ सूरदास"},{"poem":"मन तोसों कोटिक बार कहीं।\nसमुझि न चरन गहे गोविन्द के, उर अघ-सूल सही॥\nसुमिरन ध्यान कथा हरिजू की, यह एकौ न रही।\nलोभी लंपट विषयनि सों हित, यौं तेरी निबही॥\nछांड़ि कनक मनि रत्न अमोलक, कांच की किरच गही।\nऐसो तू है चतुर बिबेकी, पय तजि पियत महीं॥\nब्रह्मादिक रुद्रादिक रबिससि देखे सुर सबहीं।\nसूरदास, भगवन्त-भजन बिनु, सुख तिहुं लोक नहीं॥\n\n","author":"सूरदास","title":"मन तोसों कोटिक बार कहीं \/ सूरदास"},{"poem":"भजु मन चरन संकट-हरन।\nसनक, संकर ध्यान लावत, सहज असरन-सरन॥\nसेस, सारद, कहैं नारद संत-चिन्तन चरन।\nपद-पराग-प्रताप दुर्लभ, रमा के हित-करन॥\nपरसि गंगा भई पावन, तिहूं पुर-उद्धरन।\nचित्त चेतन करत, अन्तसकरन-तारन-तरन॥\nगये तरि ले नाम कैसे, संत हरिपुर-धरन।\nप्रगट महिमा कहत बनति न गोपि-डर-आभरन॥\nजासु सुचि मकरंद पीवत मिटति जिय की जरन।\nसूर, प्रभु चरनारबिन्द तें नसै जन्म रु मरन॥\n\n","author":"सूरदास","title":"भजु मन चरन संकट-हरन \/ सूरदास"},{"poem":"खेलत नंद-आंगन गोविन्द।\nनिरखि निरखि जसुमति सुख पावति बदन मनोहर चंद॥\nकटि किंकिनी, कंठमनि की द्युति, लट मुकुता भरि माल।\nपरम सुदेस कंठ के हरि नख,बिच बिच बज्र प्रवाल॥\nकरनि पहुंचियां, पग पैजनिया, रज-रंजित पटपीत।\nघुटुरनि चलत अजिर में बिहरत मुखमंडित नवनीत॥\nसूर विचित्र कान्ह की बानिक, कहति नहीं बनि आवै।\nबालदसा अवलोकि सकल मुनि जोग बिरति बिसरावै॥\n\n","author":"सूरदास","title":"खेलत नंद-आंगन गोविन्द \/ सूरदास"},{"poem":"मेरी माई, हठी बालगोबिन्दा।\nअपने कर गहि गगन बतावत, खेलन कों मांगै चंदा॥\nबासन के जल धर्‌यौ, जसोदा हरि कों आनि दिखावै।\nरुदन करत ढ़ूढ़ै नहिं पावत,धरनि चंद क्यों आवै॥\nदूध दही पकवान मिठाई, जो कछु मांगु मेरे छौना।\nभौंरा चकरी लाल पाट कौ, लेडुवा मांगु खिलौना॥\nजोइ जोइ मांगु सोइ-सोइ दूंगी, बिरुझै क्यों नंद नंदा।\nसूरदास, बलि जाइ जसोमति मति मांगे यह चंदा॥\n\n","author":"सूरदास","title":"मेरी माई, हठी बालगोबिन्दा \/ सूरदास"},{"poem":"जसोदा, तेरो भलो हियो है माई।\nकमलनयन माखन के कारन बांधे ऊखल लाई॥\nजो संपदा दैव मुनि दुर्लभ सपनेहुं दई न दिखाई।\nयाही तें तू गरब भुलानी घर बैठें निधि पाई॥\nसुत काहू कौ रोवत देखति दौरि लेति हिय लाई।\nअब अपने घर के लरिका पै इती कहा जड़ताई॥\nबारंबार सजल लोचन ह्वै चितवत कुंवर कन्हाई।\nकहा करौं, बलि जाउं, छोरती तेरी सौंह दिवाई॥\nजो मूरति जल-थल में व्यापक निगम न खोजत पाई।\nसोई महरि अपने आंगन में दै-दै चुटकि नचाई॥\nसुर पालक सब असुर संहारक त्रिभुवन जाहि डराई।\nसूरदास, प्रभु की यह लीला निगम नेति नित गई॥\n\n","author":"सूरदास","title":"जसोदा, तेरो भलो हियो है माई \/ सूरदास"},{"poem":"आई छाक बुलाये स्याम।\nयह सुनि सखा सभै जुरि आये, सुबल सुदामा अरु श्रीदाम॥\nकमलपत्र दौना पलास के सब आगे धरि परसत जात।\nग्वालमंडली मध्यस्यामधन सब मिलि भोजन रुचिकर खात॥\nऐसौ भूखमांझ इह भौजन पठै दियौ करि जसुमति मात।\nसूर, स्याम अपनो नहिं जैंवत, ग्वालन कर तें लै लै खात॥\n\n","author":"सूरदास","title":"आई छाक बुलाये स्याम \/ सूरदास"},{"poem":"जसुमति दौरि लिये हरि कनियां।\n\"आजु गयौ मेरौ गाय चरावन, हौं बलि जाउं निछनियां॥\nमो कारन कचू आन्यौ नाहीं बन फल तोरि नन्हैया।\nतुमहिं मिलैं मैं अति सुख पायौ,मेरे कुंवर कन्हैया॥\nकछुक खाहु जो भावै मोहन.' दैरी माखन रोटी।\nसूरदास, प्रभु जीवहु जुग-जुग हरि-हलधर की जोटी॥\n\n","author":"सूरदास","title":"जसुमति दौरि लिये हरि कनियां  \/ सूरदास"},{"poem":"जौ बिधिना अपबस करि पाऊं।\nतौ सखि कह्यौ हौइ कछु तेरो, अपनी साध पुराऊं॥\nलोचन रोम-रोम प्रति मांगों पुनि-पुनि त्रास दिखाऊं।\nइकटक रहैं पलक नहिं लागैं, पद्धति नई चलाऊं॥\nकहा करौं छवि-रासि स्यामघन, लोचन द्वे, नहिं ठाऊं।\nएते पर ये निमिष सूर , सुनि, यह दुख काहि सुनाऊं॥\n\n","author":"सूरदास","title":"जौ बिधिना अपबस करि पाऊं \/ सूरदास"},{"poem":"नैन भये बोहित के काग।\nउड़ि उड़ि जात पार नहिं पावैं, फिरि आवत इहिं लाग॥\nऐसी दसा भई री इनकी, अब लागे पछितान।\nमो बरजत बरजत उठि धाये, नहीं पायौ अनुमान॥\nवह समुद्र ओछे बासन ये, धरैं कहां सुखरासि।\nसुनहु सूर, ये चतुर कहावत, वह छवि महा प्रकासि॥\n\n","author":"सूरदास","title":"नैन भये बोहित के काग \/ सूरदास"},{"poem":"नटवर वेष काछे स्याम।\nपदकमल नख-इन्दु सोभा, ध्यान पूरनकाम॥\nजानु जंघ सुघट निकाई, नाहिं रंभा तूल।\nपीतपट काछनी मानहुं जलज-केसरि झूल॥\nकनक-छुद्वावली पंगति नाभि कटि के मीर।\nमनहूं हंस रसाल पंगति रही है हृद-तीर॥\nझलक रोमावली सोभा, ग्रीव मोतिन हार।\nमनहुं गंगा बीच जमुना चली मिलिकैं धार॥\nबाहुदंड बिसाल तट दोउ अंग चंदन-रेनु।\nतीर तरु बनमाल की छबि ब्रजजुवति-सुखदैनु॥\nचिबुक पर अधरनि दसन दुति बिंब बीजु लजाइ।\nनासिका सुक, नयन खंजन, कहत कवि सरमाइ॥\nस्रवन कुंडल कोटि रबि-छबि, प्रकुटि काम-कोदंड।\nसूर प्रभु हैं नीप के तर, सिर धरैं स्रीखंड॥\n\n","author":"सूरदास","title":"नटवर वेष काछे स्याम \/ सूरदास"},{"poem":"वृच्छन से मत ले, मन तू वृच्छन से मत ले।\nकाटे वाको क्रोध न करहीं, सिंचत न करहीं नेह॥\nधूप सहत अपने सिर ऊपर, और को छाँह करेत॥\nजो वाही को पथर चलावे, ताही को फल देत॥\nधन्य-धन्य ये पर-उपकारी, वृथा मनुज की देह॥\nसूरदास प्रभु कहँ लगि बरनौं, हरिजन की मत ले॥\n\n","author":"सूरदास","title":"वृच्छन से मत ले \/ सूरदास"},{"poem":"मुरली गति बिपरीत कराई।\nतिहुं भुवन भरि नाद समान्यौ राधारमन बजाई॥\nबछरा थन नाहीं मुख परसत, चरत नहीं तृन धेनु।\nजमुना उलटी धार चली बहि, पवन थकित सुनि बेनु॥\nबिह्वल भये नाहिं सुधि काहू, सूर गंध्रब नर-नारि।\nसूरदास, सब चकित जहां तहं ब्रजजुवतिन सुखकारि॥\n\n","author":"सूरदास","title":"मुरली गति बिपरीत कराई \/ सूरदास"},{"poem":"संदेसो दैवकी सों कहियौ।\n`हौं तौ धाय तिहारे सुत की, मया करति नित रहियौ॥\nजदपि टेव जानति तुम उनकी, तऊ मोहिं कहि आवे।\nप्रातहिं उठत तुम्हारे कान्हहिं माखन-रोटी भावै॥\nतेल उबटनों अरु तातो जल देखत हीं भजि जाते।\nजोइ-जोइ मांगत सोइ-सोइ देती, क्रम-क्रम करिकैं न्हाते॥\nसुर, पथिक सुनि, मोहिं रैनि-दिन बढ्यौ रहत उर सोच।\nमेरो अलक लडैतो मोहन ह्वै है करत संकोच॥\n\n","author":"सूरदास","title":"संदेसो दैवकी सों कहियौ \/ सूरदास"},{"poem":"मेरो कान्ह कमलदललोचन।\nअब की बेर बहुरि फिरि आवहु, कहा लगे जिय सोचन॥\nयह लालसा होति हिय मेरे, बैठी देखति रैहौं॥\nगाइ चरावन कान्ह कुंवर सों भूलि न कबहूं कैहौं॥\nकरत अन्याय न कबहुं बरजिहौं, अरु माखन की चोरी।\nअपने जियत नैन भरि देखौं, हरि हलधर की जोरी॥\nएक बेर ह्वै जाहु यहां लौं, मेरे ललन कन्हैया।\nचारि दिवसहीं पहुनई कीजौ, तलफति तेरी मैया॥\n\n","author":"सूरदास","title":"मेरो कान्ह कमलदललोचन \/ सूरदास"},{"poem":"कहियौ, नंद कठोर भये।\nहम दोउ बीरैं डारि परघरै, मानो थाती सौंपि गये॥\nतनक-तनक तैं पालि बड़े किये, बहुतै सुख दिखराये।\nगो चारन कों चालत हमारे पीछे कोसक धाये॥\nये बसुदेव देवकी हमसों कहत आपने जाये।\nबहुरि बिधाता जसुमतिजू के हमहिं न गोद खिलाये॥\nकौन काज यहि राजनगरि कौ, सब सुख सों सुख पाये।\nसूरदास, ब्रज समाधान करु, आजु-काल्हि हम आये॥\n\n","author":"सूरदास","title":"कहियौ, नंद कठोर भये \/ सूरदास"},{"poem":"नीके रहियौ जसुमति मैया।\nआवहिंगे दिन चारि पांच में हम हलधर दोउ भैया॥\nजा दिन तें हम तुम तें बिछुरै, कह्यौ न कोउ `कन्हैया'।\nकबहुं प्रात न कियौ कलेवा, सांझ न पीन्हीं पैया॥\nवंशी बैत विषान दैखियौ द्वार अबेर सबेरो।\nलै जिनि जाइ चुराइ राधिका कछुक खिलौना मेरो॥\nकहियौ जाइ नंद बाबा सों, बहुत निठुर मन कीन्हौं।\nसूरदास, पहुंचाइ मधुपुरी बहुरि न सोधौ लीन्हौं॥\n\n","author":"सूरदास","title":"नीके रहियौ जसुमति मैया \/ सूरदास"},{"poem":"जोग ठगौरी ब्रज न बिकैहै।\nयह ब्योपार तिहारो ऊधौ, ऐसोई फिरि जैहै॥\nयह जापे लै आये हौ मधुकर, ताके उर न समैहै।\nदाख छांडि कैं कटुक निबौरी को अपने मुख खैहै॥\nमूरी के पातन के कैना को मुकताहल दैहै।\nसूरदास, प्रभु गुनहिं छांड़िकै को निरगुन निरबैहै॥\n\n","author":"सूरदास","title":"जोग ठगौरी ब्रज न बिकहै \/ सूरदास"},{"poem":"ऊधो, होहु इहां तैं न्यारे।\nतुमहिं देखि तन अधिक तपत है, अरु नयननि के तारे॥\nअपनो जोग सैंति किन राखत, इहां देत कत डारे।\nतुम्हरे हित अपने मुख करिहैं, मीठे तें नहिं खारे॥\nहम गिरिधर के नाम गुननि बस, और काहि उर धारे।\nसूरदास, हम सबै एकमत तुम सब खोटे कारे॥\n\n","author":"सूरदास","title":"ऊधो, होहु इहां तैं न्यारे \/ सूरदास"},{"poem":"फिर फिर कहा सिखावत बात।\nप्रात काल उठि देखत ऊधो, घर घर माखन खात॥\nजाकी बात कहत हौ हम सों, सो है हम तैं दूरि।\nइहं हैं निकट जसोदानन्दन प्रान-सजीवनि भूरि॥\nबालक संग लियें दधि चोरत, खात खवावत डोलत।\nसूर, सीस नीचैं कत नावत, अब नहिं बोलत॥\n\n","author":"सूरदास","title":"फिर फिर कहा सिखावत बात \/ सूरदास"},{"poem":"उधो, मन न भए दस बीस।\nएक हुतो सो गयौ स्याम संग, को अवराधै ईस॥\nसिथिल भईं सबहीं माधौ बिनु जथा देह बिनु सीस।\nस्वासा अटकिरही आसा लगि, जीवहिं कोटि बरीस॥\nतुम तौ सखा स्यामसुन्दर के, सकल जोग के ईस।\nसूरदास, रसिकन की बतियां पुरवौ मन जगदीस॥\n\n","author":"सूरदास","title":"उधो, मन नाहीं दस बीस \/ सूरदास"},{"poem":"अंखियां हरि-दरसन की भूखी।\nकैसे रहैं रूप-रस रांची ये बतियां सुनि रूखी॥\nअवधि गनत इकटक मग जोवत तब ये तौ नहिं झूखी।\nअब इन जोग संदेसनि ऊधो, अति अकुलानी दूखी॥\nबारक वह मुख फेरि दिखावहुदुहि पय पिवत पतूखी।\nसूर, जोग जनि नाव चलावहु ये सरिता हैं सूखी॥\n\n","author":"सूरदास","title":"अंखियां हरि-दरसन की भूखी \/ सूरदास"},{"poem":"ऊधो, हम लायक सिख दीजै।\nयह उपदेस अगिनि तै तातो, कहो कौन बिधि कीजै॥\nतुमहीं कहौ, इहां इतननि में सीखनहारी को है।\nजोगी जती रहित माया तैं तिनहीं यह मत सोहै॥\nकहा सुनत बिपरीत लोक में यह सब कोई कैहै।\nदेखौ धौं अपने मन सब कोई तुमहीं दूषन दैहै॥\nचंदन अगरु सुगंध जे लेपत, का विभूति तन छाजै।\nसूर, कहौ सोभा क्यों पावै आंखि आंधरी आंजै॥\n\n","author":"सूरदास","title":"ऊधो, हम लायक सिख दीजै \/ सूरदास"},{"poem":"ऊधो, मन माने की बात।\nदाख छुहारो छांड़ि अमृतफल, बिषकीरा बिष खात॥\nजो चकोर कों देइ कपूर कोउ, तजि अंगार अघात।\nमधुप करत घर कोरि काठ में, बंधत कमल के पात॥\nज्यों पतंग हित जानि आपुनो दीपक सो लपटात।\nसूरदास, जाकौ जासों हित, सोई ताहि सुहात॥\n\n","author":"सूरदास","title":"ऊधो, मन माने की बात \/ सूरदास"},{"poem":"निरगुन कौन देश कौ बासी।\nमधुकर, कहि समुझाइ, सौंह दै बूझति सांच न हांसी॥\nको है जनक, जननि को कहियत, कौन नारि को दासी।\nकैसो बरन, भेष है कैसो, केहि रस में अभिलाषी॥\nपावैगो पुनि कियो आपुनो जो रे कहैगो गांसी।\nसुनत मौन ह्वै रह्यौ ठगो-सौ सूर सबै मति नासी॥\n\n","author":"सूरदास","title":"निरगुन कौन देश कौ बासी \/ सूरदास"},{"poem":"कहियौ जसुमति की आसीस।\nजहां रहौ तहं नंदलाडिले, जीवौ कोटि बरीस॥\nमुरली दई, दौहिनी घृत भरि, ऊधो धरि लई सीस।\nइह घृत तौ उनहीं सुरभिन कौ जो प्रिय गोप-अधीस॥\nऊधो, चलत सखा जुरि आये ग्वाल बाल दस बीस।\nअबकैं ह्यां ब्रज फेरि बसावौ सूरदास के ईस॥\n\n","author":"सूरदास","title":"कहियौ जसुमति की आसीस \/ सूरदास"},{"poem":"कहां लौं कहिए ब्रज की बात।\nसुनहु स्याम, तुम बिनु उन लोगनि जैसें दिवस बिहात॥\nगोपी गाइ ग्वाल गोसुत वै मलिन बदन कृसगात।\nपरमदीन जनु सिसिर हिमी हत अंबुज गन बिनु पात॥\nजो कहुं आवत देखि दूरि तें पूंछत सब कुसलात।\nचलन न देत प्रेम आतुर उर, कर चरननि लपटात॥\nपिक चातक बन बसन न पावहिं, बायस बलिहिं न खात।\nसूर, स्याम संदेसनि के डर पथिक न उहिं मग जात॥\n\n","author":"सूरदास","title":"कहां लौं कहिए ब्रज की बात \/ सूरदास"},{"poem":"ऊधो, मोहिं ब्रज बिसरत नाहीं।\nबृंदावन गोकुल तन आवत सघन तृनन की छाहीं॥\nप्रात समय माता जसुमति अरु नंद देखि सुख पावत।\nमाखन रोटी दह्यो सजायौ अति हित साथ खवावत॥\nगोपी ग्वाल बाल संग खेलत सब दिन हंसत सिरात।\nसूरदास, धनि धनि ब्रजबासी जिनसों हंसत ब्रजनाथ॥\n\n","author":"सूरदास","title":"ऊधो, मोहिं ब्रज बिसरत नाहीं \/ सूरदास"},{"poem":"तबतें बहुरि न कोऊ आयौ।\nवहै जु एक बेर ऊधो सों कछुक संदेसों पायौ॥\nछिन-छिन सुरति करत जदुपति की परत न मन समुझायौ।\nगोकुलनाथ हमारे हित लगि द्वै आखर न पठायौ॥\nयहै बिचार करहु धौं सजनी इतौ गहरू क्यों लायौ।\nसूर, स्याम अब बेगि मिलौ किन मेघनि अंबर छायौ॥\n\n","author":"सूरदास","title":"तबतें बहुरि न कोऊ आयौ \/ सूरदास"},{"poem":"अब या तनुहिं राखि कहा कीजै।\nसुनि री सखी, स्यामसुंदर बिनु बांटि विषम विष पीजै॥\nके गिरिए गिरि चढ़ि सुनि सजनी, सीस संकरहिं दीजै।\nके दहिए दारुन दावानल जाई जमुन धंसि लीजै॥\nदुसह बियोग अरी, माधव को तनु दिन-हीं-दिन छीजै।\nसूर, स्याम अब कबधौं मिलिहैं, सोचि-सोचि जिय जीजै॥\n\n","author":"सूरदास","title":"अब या तनुहिं राखि कहा कीजै \/ सूरदास"},{"poem":"नाथ, अनाथन की सुधि लीजै।\nगोपी गाइ ग्वाल गौ-सुत सब दीन मलीन दिंनहिं दिन छीज॥\nनैन नीर-धारा बाढ़ी अति ब्रज किन कर गहि लीजै।\nइतनी बिनती सुनहु हमारी, बारक तो पतियां लिखि दीजै॥\nचरन कमल-दरसन नवनौका करुनासिन्धु जगत जसु लीजै।\nसूरदास प्रभु आस मिलन की एक बार आवन ब्रज कीजै॥\n\n","author":"सूरदास","title":"नाथ, अनाथन की सुधि लीजै \/ सूरदास"},{"poem":"ऐसैं मोहिं और कौन पहिंचानै।\nसुनि री सुंदरि, दीनबंधु बिनु कौन मिताई मानै॥\nकहं हौं कृपन कुचील कुदरसन, कहं जदुनाथ गुसाईं।\nभैंट्यौ हृदय लगाइ प्रेम सों उठि अग्रज की नाईं॥\nनिज आसन बैठारि परम रुचि, निजकर चरन पखारे।\nपूंछि कुसल स्यामघन सुंदर सब संकोच निबारे॥\nलीन्हें छोरि चीर तें चाउर कर गहि मुख में मेले।\nपूरब कथा सुनाइ सूर प्रभु गुरु-गृह बसे अकेले॥\n\n","author":"सूरदास","title":"ऐसैं मोहिं और कौन पहिंचानै \/ सूरदास"},{"poem":"हरि, तुम क्यों न हमारैं आये।\nषटरस व्यंजन छाड़ि रसौई साग बिदुर घर खाये॥\nताकी कुटिया में तुम बैठे, कौन बड़प्पन पायौ।\nजाति पांति कुलहू तैं न्यारो, है दासी कौ जायौ॥\nमैं तोहि कहौं अरे दुरजोधन, सुनि तू बात हमारी।\nबिदुर हमारो प्रान पियारो तू विषया अधिकारी॥\nजाति-पांति हौं सबकी जानौं, भक्तनि भेद न मानौं।\nसंग ग्वालन के भोजन कीनों, एक प्रेमव्रत ठानौं॥\nजहं अभिमान तहां मैं नाहीं, भोजन बिषा सो लागे।\nसत्य पुरुष बैठ्यो घट ही में, अभिमानी को त्यागे॥ \nजहं जहं भीर परै भक्तन पै पइ पयादे धाऊं।\nभक्तन के हौं संग फिरत हौं, भक्तनि हाथ बिकाऊं॥\nभक्तबछलता बिरद हमारो बेद उपनिषद गायौ।\nसूरदास प्रभु निजजन-महिमा गावत पार न पायौ॥\n\n","author":"सूरदास","title":"हरि, तुम क्यों न हमारैं आये \/ सूरदास"},{"poem":"जो पै हरिहिं न शस्त्र गहाऊं।\nतौ लाजौं गंगा जननी कौं सांतनु-सुतन कहाऊं॥\nस्यंदन खंडि महारथ खंडौं, कपिध्वज सहित डुलाऊं।\nइती न करौं सपथ मोहिं हरि की, छत्रिय गतिहिं न पाऊं॥\nपांडव-दल सन्मुख ह्वै धाऊं सरिता रुधिर बहाऊं।\nसूरदास, रणविजयसखा कौं जियत न पीठि दिखाऊं॥\n\n","author":"सूरदास","title":"जो पै हरिहिंन शस्त्र गहाऊं \/ सूरदास"},{"poem":"मो परतिग्या रहै कि जाउ।\nइत पारथ कोप्यौ है हम पै, उत भीषम भटराउ॥\nरथ तै उतरि चक्र धरि कर प्रभु सुभटहिं सन्मुख आयौ।\nज्यों कंदर तें निकसि सिंह झुकि गजजुथनि पै धायौ॥\nआय निकट श्रीनाथ बिचारी, परी तिलक पर दीठि।\nसीतल भई चक्र की ज्वाला, हरि हंसि दीनी पीठि॥\n\"जय जय जय जनबत्सल स्वामी,\" सांतनु-सुत यौं भाखै।\n\"तुम बिनु ऐसो कौन दूसरो, जौं मेरो प्रन राखै॥\"\n\"साधु साधु सुरसरी-सुवन तुम मैं प्रन लागि डराऊं।\"\nसूरदास, भक्त दोऊ दिसि, का पै चक्र चलाऊं॥\n\n","author":"सूरदास","title":"मो परतिग्या रहै कि जाउ \/ सूरदास"},{"poem":"वा पटपीत की फहरानि।\nकर धरि चक्र चरन की धावनि, नहिं बिसरति वह बानि॥\nरथ तें उतरि अवनि आतुर ह्वै, कचरज की लपटानि।\nमानौं सिंह सैल तें निकस्यौ महामत्त गज जानि॥\nजिन गुपाल मेरा प्रन राख्यौ मेटि वेद की कानि।\nसोई सूर सहाय हमारे निकट भये हैं आनि॥\n\n","author":"सूरदास","title":"वा पटपीत की फहरानि \/ सूरदास"},{"poem":"हरि हरि हरि सुमिरन करौ।\nहरि चरनारबिंद उर धरौं॥\n\nहरि की कथा होइ जब जहां।\nगंगाहू चलि आवै तहां॥\n\nजमुना सिन्धु सरस्वति आवै।\nगोदावरी विलंब न लाबै॥\n\nसर्व तीर्थ को बासा तहां।\nसूर, हरि-कथा होवे जहां॥\n\n","author":"सूरदास","title":"हरि हरि हरि सुमिरन करौ \/ सूरदास"},{"poem":"रानी तेरो चिरजीयो गोपाल ।\nबेगिबडो बढि होय विरध लट, महरि मनोहर बाल॥\nउपजि पर्यो यह कूंखि भाग्य बल, समुद्र सीप जैसे लाल।\nसब गोकुल के प्राण जीवन धन, बैरिन के उरसाल॥\nसूर कितो जिय सुख पावत हैं, निरखत श्याम तमाल।\nरज आरज लागो मेरी अंखियन, रोग दोष जंजाल॥\n\n","author":"सूरदास","title":"रानी तेरो चिरजीयो गोपाल \/ सूरदास"},{"poem":"मोहन केसे हो तुम दानी।\nसूधे रहो गहो अपनी पति तुमारे जिय की जानी॥\nहम गूजरि गमारि नारि हे तुम हो सारंगपानी।\nमटुकी लई उतारि सीसते सुंदर अधिक लजानी ॥\nकर गहि चीर कहा खेंचत हो बोलत चतुर सयानि।\nसूरदास प्रभु माखन के मिस प्रेम प्रीति चित ठानी॥\n\n","author":"सूरदास","title":"मोहन केसे हो तुम दानी \/ सूरदास"},{"poem":"व्रजमंडल आनंद भयो प्रगटे श्री मोहन लाल।\nब्रज सुंदरि चलि भेंट लें हाथन कंचन थार॥\nजाय जुरि नंदराय के बंदनवार बंधाय।\nकुंकुम के दिये साथीये सो हरि मंगल गाय॥\nकान्ह कुंवर देखन चले हरखित होत अपार।\nदेख देख व्रज सुंदर अपनों तन मन वार॥\nजसुमति लेत बुलाय के अंबर दिये पहराय।\nआभूषण बहु भांति के दिये सबन मनभाय॥\nदे आशीष घर को चली, चिरजियो कुंवर कन्हाई।\nसूर श्याम विनती करी, नंदराय मन भाय॥\n\n","author":"सूरदास","title":"व्रजमंडल आनंद भयो \/ सूरदास"},{"poem":"राखी बांधत जसोदा मैया ।\nविविध सिंगार किये पटभूषण, पुनि पुनि लेत बलैया ॥\nहाथन लीये थार मुदित मन, कुमकुम अक्षत मांझ धरैया।\nतिलक करत आरती उतारत अति हरख हरख मन भैया ॥\nबदन चूमि चुचकारत अतिहि भरि भरि धरे पकवान मिठैया ।\nनाना भांत भोग आगे धर, कहत लेहु दोउ मैया॥\nनरनारी सब आय मिली तहां निरखत नंद ललैया ।\nसूरदास गिरिधर चिर जीयो गोकुल बजत बधैया ॥\n\n","author":"सूरदास","title":"राखी बांधत जसोदा मैया \/ सूरदास"},{"poem":"व्रजमंडल आनंद भयो प्रगटे श्री मोहन लाल।\nब्रज सुंदरि चलि भेंट लें हाथन कंचन थार॥\nजाय जुरि नंदराय के बंदनवार बंधाय।\nकुंकुम के दिये साथीये सो हरि मंगल गाय॥\nकान्ह कुंवर देखन चले हरखित होत अपार।\nदेख देख व्रज सुंदर अपनों तन मन वार॥\nजसुमति लेत बुलाय के अंबर दिये पहराय।\nआभूषण बहु भांति के दिये सबन मनभाय॥\nदे आशीष घर को चली, चिरजियो कुंवर कन्हाई।\nसूर श्याम विनती करी, नंदराय मन भाय॥\n\n","author":"सूरदास","title":"व्रजमंडल आनंद भयो \/ सूरदास"},{"poem":"सकल सुख के कारन\nभजि मन नंद नंदन चरन।\nपरम पंकज अति मनोहर सकल सुख के करन॥\nसनक संकर ध्यान धारत निगम आगम बरन।\nसेस सारद रिषय नारद संत चिंतन सरन॥\nपद-पराग प्रताप दुर्लभ रमा कौ हित करन।\nपरसि गंगा भई पावन तिहूं पुर धन घरन॥\nचित्त चिंतन करत जग अघ हरत तारन तरन।\nगए तरि लै नाम केते पतित हरि-पुर धरन॥\nजासु पद रज परस गौतम नारि गति उद्धरन।\nजासु महिमा प्रगति केवट धोइ पग सिर धरन॥\nकृष्न पद मकरंद पावन और नहिं सरबरन।\nसूर भजि चरनार बिंदनि मिटै जीवन मरन॥\n\n","author":"सूरदास","title":"सकल सुख के कारन \/ सूरदास"},{"poem":"बृथा सु जन्म गंवैहैं\nजा दिन मन पंछी उडि़ जैहैं।\nता दिन तेरे तनु तरवर के सबै पात झरि जैहैं॥\nया देही को गरब न करिये स्यार काग गिध खैहैं।\nतीन नाम तन विष्ठा कृमि ह्वै नातर खाक उड़ैहैं॥\nकहं वह नीर कहं वह सोभा कहं रंग रूप दिखैहैं।\nजिन लोगन सों नेह करतु है तेई देखि घिनैहैं॥\nघर के कहत सबारे काढ़ो भूत होय घर खैहैं।\nजिन पुत्रनहिं बहुत प्रीति पारेउ देवी देव मनैहैं॥\nतेइ लै बांस दयौ खोपरी में सीस फाटि बिखरैहैं।\nजहूं मूढ़ करो सतसंगति संतन में कछु पैहैं॥\nनर वपु धारि नाहिं जन हरि को यम की मार सुखैहैं।\nसूरदास भगवंत भजन बिनु, बृथा सु जन्म गंवैहैं॥\n\n","author":"सूरदास","title":"बृथा सु जन्म गंवैहैं \/ सूरदास"},{"poem":"मेटि सकै नहिं कोइ\nकरें गोपाल के सब होइ।\nजो अपनौ पुरषारथ मानै अति झूठौ है सोइ॥\nसाधन मंत्र जंत्र उद्यम बल ये सब डारौं धोइ।\nजो कछु लिखि राख्यौ नंद नंदन मेटि सकै नहिं कोइ॥\nदुख सुख लाभ अलाभ समुझि तुम कतहि मरत हौ रोइ।\nसूरदास स्वामी करुनामय स्याम चरन मन पोइ॥\n\n","author":"सूरदास","title":"मेटि सकै नहिं कोइ \/ सूरदास"},{"poem":"हम भगतनि के भगत हमारे।\nसुनि अर्जुन परतिग्या मेरी यह ब्रत टरत न टारे॥\nभगतनि काज लाज हिय धरि कै पाइ पियादे धाऊं।\nजहां जहां पीर परै भगतनि कौं तहां तहां जाइ छुड़ाऊं॥\nजो भगतनि सौं बैर करत है सो निज बैरी मेरौ।\nदेखि बिचारि भगत हित कारन हौं हांकों रथ तेरौ॥\nजीते जीतौं भगत अपने के हारें हारि बिचारौ।\nसूरदास सुनि भगत विरोधी चक्र सूदरसन जारौं॥\n\n","author":"सूरदास","title":"हम भगतनि के भगत हमारे \/ सूरदास"},{"poem":"जागिए ब्रजराज कुंवर कमल-कुसुम फूले।\nकुमुद -बृंद संकुचित भए भृंग लता भूले॥\nतमचुर खग करत रोर बोलत बनराई।\nरांभति गो खरिकनि मैं बछरा हित धाई॥\nविधु मलीन रवि प्रकास गावत नर नारी।\nसूर श्रीगोपाल उठौ परम मंगलकारी॥\n\n","author":"सूरदास","title":"जागिए ब्रजराज कुंवर \/ सूरदास"},{"poem":"उपमा हरि तनु देखि लजानी।\nकोउ जल मैं कोउ बननि रहीं दुरि कोउ कोउ गगन समानी॥\nमुख निरखत ससि गयौ अंबर कौं तडि़त दसन-छबि हेरि।\nमीन कमल कर चरन नयन डर जल मैं कियौ बसेरि॥\nभुजा देखि अहिराज लजाने बिबरनि पैठे धाइ।\nकटि निरखत केहरि डर मान्यौ बन-बन रहे दुराइ॥\nगारी देहिं कबिनि कैं बरनत श्रीअंग पटतर देत।\nसूरदास हमकौं सरमावत नाउं हमारौ लेत॥\n\n","author":"सूरदास","title":"उपमा हरि तनु देखि लजानी \/ सूरदास"},{"poem":"सबसे ऊँची प्रेम सगाई।\nदुर्योधन की मेवा त्यागी, साग विदुर घर पाई॥\nजूठे फल सबरी के खाये बहुबिधि प्रेम लगाई॥\nप्रेम के बस नृप सेवा कीनी आप बने हरि नाई॥\nराजसुयज्ञ युधिष्ठिर कीनो तामैं जूठ उठाई॥\nप्रेम के बस अर्जुन-रथ हाँक्यो भूल गए ठकुराई॥\nऐसी प्रीत बढ़ी बृन्दाबन गोपिन नाच नचाई॥\nसूर क्रूर इस लायक नाहीं कहँ लगि करौं बड़ाई॥\n\n","author":"सूरदास","title":"सबसे ऊँची प्रेम सगाई \/ सूरदास"},{"poem":"माधव कत तोर करब बड़ाई। \nउपमा करब तोहर ककरा सों कहितहुँ अधिक लजाई॥\nअर्थात् भगवान् की तुलना किसी से संभव नहीं है।\n\nपायो परम पदु गात\nसबै दिन एक से नहिं जात।\nसुमिरन भजन लेहु करि हरि को जों लगि तन कुसलात॥\nकबहूं कमला चपल पाइ कै टेढ़ेइ टेढ़े जात।\nकबहुंक आइ परत दिन ऐसे भोजन को बिललात॥\nबालापन खेलत ही गंवायो तरुना पे अरसात।\nसूरदास स्वामी के सेवत पायो परम पदु गात॥\n\n","author":"सूरदास","title":"माधव कत तोर करब बड़ाई \/ सूरदास"},{"poem":"कहां लौं बरनौं सुंदरताई।\nखेलत कुंवर कनक-आंगन मैं नैन निरखि छबि पाई॥\nकुलही लसति सिर स्याम सुंदर कैं बहु बिधि सुरंग बनाई।\nमानौ नव धन ऊपर राजत मघवा धनुष चढ़ाई॥\nअति सुदेस मन हरत कुटिल कच मोहन मुख बगराई।\nमानौ प्रगट कंज पर मंजुल अलि-अवली फिरि आई॥\nनील सेत अरु पीत लाल मनि लटकन भाल रुलाई।\nसनि गुरु-असुर देवगुरु मिलि मनु भौम सहित समुदाई॥\nदूध दंत दुति कहि न जाति कछु अद्भुत उपमा पाई।\nकिलकत-हंसत दुरति प्रगटति मनु धन में बिज्जु छटाई॥\nखंडित बचन देत पूरन सुख अलप-अलप जलपाई।\nघुटुरुनि चलन रेनु-तन-मंडित सूरदास बलि जाई॥\n\n","author":"सूरदास","title":"कहां लौं बरनौं सुंदरताई \/ सूरदास"},{"poem":"बदन मनोहर गात\nसखी री कौन तुम्हारे जात।\nराजिव नैन धनुष कर लीन्हे बदन मनोहर गात॥\nलज्जित होहिं पुरबधू पूछैं अंग अंग मुसकात।\nअति मृदु चरन पंथ बन बिहरत सुनियत अद्भुत बात॥\nसुंदर तन सुकुमार दोउ जन सूर किरिन कुम्हलात।\nदेखि मनोहर तीनौं मूरति त्रिबिध ताप तन जात॥\n\n","author":"सूरदास","title":"बदन मनोहर गात \/ सूरदास"},{"poem":"हमारे प्रभु, औगुन चित न धरौ।\nसमदरसी है नाम तुहारौ, सोई पार करौ॥\nइक लोहा पूजा में राखत, इक घर बधिक परौ।\nसो दुबिधा पारस नहिं जानत, कंचन करत खरौ॥\nइक नदिया इक नार कहावत, मैलौ नीर भरौ।\nजब मिलि गए तब एक-वरन ह्वै, सुरसरि नाम परौ॥\nतन माया, ज्यौ ब्रह्म कहावत, सूर सु मिलि बिगरौ।\nकै इनकौ निरधार कीजियै कै प्रन जात टरौ॥\n\n","author":"सूरदास","title":"हमारे प्रभु, औगुन चित न धरौ \/ सूरदास"},{"poem":"अब मेरी राखौ लाज, मुरारी।\nसंकट में इक संकट उपजौ, कहै मिरग सौं नारी॥\nऔर कछू हम जानति नाहीं, आई सरन तिहारी।\nउलटि पवन जब बावर जरियौ, स्वान चल्यौ सिर झारी॥\nनाचन-कूदन मृगिनी लागी, चरन-कमल पर वारी।\nसूर स्याम प्रभु अबिगतलीला, आपुहि आपु सँवारी॥\n\n","author":"सूरदास","title":"राखौ लाज मुरारी \/ सूरदास"},{"poem":"रतन-सौं जनम गँवायौ\nहरि बिनु कोऊ काम न आयौ।\nइहि माया झूठी प्रपंच लगि, रतन-सौं जनम गँवायौ॥\nकंचन कलस, बिचित्र चित्र करि, रचि-पचि भवन बनायौ।\nतामैं तैं ततछन ही काढ़यौ, पल भर रहन न पायौ॥\nहौं तब संग जरौंगी, यौं कहि, तिया धूति धन खायौ।\nचलत रही चित चोरि, मोरि मुख, एक न पग पहुँचायौ॥\nबोलि-बेलि सुत-स्वजन-मित्रजन, लीन्यौ सुजस सुहायौ।\nपर्यौ जु काज अंत की बिरियाँ, तिनहुँ न आनि छुड़ायौ॥\nआसा करि-करि जननी जायौ, कोटिक लाड़ लड़ायौ।\nतोरि लयौ कटिहू कौ डोरा, तापर बदन जरायौ॥\nपतित-उधारन, गनिका-तारन, सौ मैं सठ बिसरायौ।\nलियौ न नाम कबहुँ धोखैं हूँ, सूरदास पछितायौ॥\n\n","author":"सूरदास","title":"रतन-सौं जनम गँवायौ \/ सूरदास"},{"poem":"अब मैं नाच्यौ बहुत गुपाल।\nकाम-क्रोध कौ पहिरि चोलना, कंठ बिषय की माल॥\nमहामोह के नूपुर बाजत, निंदा सबद रसाल।\nभ्रम-भोयौ मन भयौ, पखावज, चलत असंगत चाल॥\nतृष्ना नाद करति घट भीतर, नाना विधि दै ताल।\nमाया कौ कटि फेंटा बाँध्यौ, लोभ-तिलक दियौ भाल॥\nकोटिक कला काछि दिखराई जल-थल सुधि नहिं काल।\nसूरदास की सबै अबिद्या दूरि करौ नँदलाल॥\n\n","author":"सूरदास","title":"अब मैं नाच्यौ बहुत गुपाल \/ सूरदास"},{"poem":"जनम अकारथ खोइसि\nरे मन, जनम अकारथ खोइसि।\nहरि की भक्ति  न कबहूँ कीन्हीं, उदर भरे परि सोइसि॥\nनिसि-दिन फिरत रहत मुँह बाए, अहमिति जनम बिगोइसि।\nगोड़ पसारि परयो दोउ नीकैं, अब कैसी कहा होइसि॥\nकाल जमनि सौं आनि बनी है, देखि-देखि मुख रोइसि।\nसूर स्याम बिनु कौन छुड़ाये, चले जाव भई पोइसि॥\n\n","author":"सूरदास","title":"जनम अकारथ खोइसि \/ सूरदास"},{"poem":"रे मन मूरख, जनम गँवायौ।\nकरि अभिमान विषय-रस गीध्यौ, स्याम सरन नहिं आयौ॥\nयह संसार सुवा-सेमर ज्यौं, सुन्दर देखि लुभायौ।\nचाखन लाग्यौ रुई गई उडि़, हाथ कछू नहिं आयौ॥\nकहा होत अब के पछिताऐं, पहिलैं पाप कमायौ।\nकहत सूर भगवंत भजन बिनु, सिर धुनि-धुनि पछितायौ॥\n\n","author":"सूरदास","title":"रे मन मूरख, जनम गँवायौ \/ सूरदास"},{"poem":"अजहूँ चेति अचेत\nसबै दिन गए विषय के हेत।\nतीनौं पन ऐसैं हीं खोए, केश भए सिर सेत॥\nआँखिनि अंध, स्त्रवन नहिं सुनियत, थाके चरन समेत।\nगंगा-जल तजि पियत कूप-जल, हरि-तजि पूजत प्रेत॥\nमन-बच-क्रम जौ भजै स्याम कौं, चारि पदारथ देत।\nऐसौ प्रभू छाँडि़ क्यौं भटकै, अजहूँ चेति अचेत॥\nराम नाम बिनु क्यौं छूटौगे, चंद गहैं ज्यौं केत।\nसूरदास कछु खरच न लागत, राम नाम मुख लेत॥\n\n","author":"सूरदास","title":"अजहूँ चेति अचेत \/ सूरदास"},{"poem":"आनि सँजोग परै\nभावी काहू सौं न टरै।\nकहँ वह राहु, कहाँ वे रबि-ससि, आनि सँजोग परै॥\nमुनि वसिष्ट पंडित अति ज्ञानी, रचि-पचि लगन धरै।\nतात-मरन, सिय हरन, राम बन बपु धरि बिपति भरै॥\nरावन जीति कोटि तैंतीसा, त्रिभुवन-राज करै।\nमृत्युहि बाँधि कूप मैं राखै, भावी बस सो मरै॥\nअरजुन के हरि हुते सारथी, सोऊ बन निकरै।\nद्रुपद-सुता कौ राजसभा, दुस्सासन चीर हरै॥\nहरीचंद-सौ को जग दाता, सो घर नीच भरै।\nजो गृह छाँडि़ देस बहु धावै, तऊ वह संग फिरै॥\nभावी कैं बस तीन लोक हैं, सुर नर देह धरै।\nसूरदास प्रभु रची सु हैहै, को करि सोच मरै॥\n\n","author":"सूरदास","title":"आनि सँजोग परै \/ सूरदास"},{"poem":"दियौ अभय पद ठाऊँ\nतुम तजि और कौन पै जाउँ।\nकाकैं द्वार जाइ सिर नाऊँ, पर हथ कहाँ बिकाउँ॥\nऐसौ को दाता है समरथ, जाके दियें अघाउँ।\nअन्त काल तुम्हरैं सुमिरन गति, अनत कहूँ नहिं दाउँ॥\nरंक सुदामा कियौ अजाची, दियौ अभय पद ठाउँ।\nकामधेनु, चिंतामनि दीन्हौं,  कल्पवृच्छ-तर छाउँ॥\nभव-समुद्र अति देखि भयानक, मन में अधिक डराउँ।\nकीजै कृपा सुमिरि अपनौ प्रन, सूरदास बलि जाउँ॥\n\n","author":"सूरदास","title":"दियौ अभय पद ठाऊँ \/ सूरदास"},{"poem":"मन धन-धाम धरे\nमोसौं पतित न और हरे।\nजानत हौ प्रभु अंतरजामी, जे मैं कर्म करे॥\nऐसौं अंध, अधम, अबिबेकी, खोटनि करत खरे।\nबिषई भजे, बिरक्त  न सेए, मन धन-धाम धरे॥\nज्यौं माखी मृगमद-मंडित-तन परिहरि, पूय परे।\nत्यौं मन मूढ़ बिषय-गुंजा गहि, चिंतामनि बिसरै॥\nऐसे और पतित अवलंबित, ते छिन लाज तरे।\nसूर पतित तुम पतित-उधारन, बिरद कि लाज धरे॥\n\n","author":"सूरदास","title":"मन धन-धाम धरे \/ सूरदास"},{"poem":"आजु हौं एक-एक करि टरिहौं।\nके तुमहीं के हमहीं, माधौ, अपुन भरोसे लरिहौं।\nहौं तौ पतित सात पीढिन कौ, पतिते ह्वै निस्तरिहौं।\nअब हौं उघरि नच्यो चाहत हौं, तुम्हे बिरद बिन करिहौं।\nकत अपनी परतीति नसावत, मैं पायौ हरि हीरा।\nसूर पतित तबहीं उठिहै, प्रभु, जब हँसि दैहौ बीरा।\n\n","author":"सूरदास","title":"आजु हौं एक एक करि टरिहौं \/ सूरदास"},{"poem":"तजौ मन, हरि बिमुखनि कौ संग।\nजिनकै संग कुमति उपजति है, परत भजन में भंग।\nकहा होत पय पान कराएं, बिष नही तजत भुजंग।\nकागहिं कहा कपूर चुगाएं, स्वान न्हवाएं गंग।\nखर कौ कहा अरगजा-लेपन, मरकट भूषण अंग।\nगज कौं कहा सरित अन्हवाएं, बहुरि धरै वह ढंग।\nपाहन पतित बान नहिं बेधत, रीतौ करत निषंग।\nसूरदास कारी कमरि पै, चढत न दूजौ रंग।\n\n","author":"सूरदास","title":"तजौ मन, हरि-बिमुखनि को संग \/ सूरदास"},{"poem":"ऐसी प्रीति की बलि जाऊं।\nसिंहासन तजि चले मिलन कौं, सुनत सुदामा नाउं।\nकर जोरे हरि विप्र जानि कै, हित करि चरन पखारे।\nअंकमाल दै मिले सुदामा, अर्धासन बैठारे।\nअर्धांगी पूछति मोहन सौं, कैसे हितू तुम्हारे।\nतन अति छीन मलीन देखियत, पाउं कहां तैं धारे।\nसंदीपन कैं हम अरु सुदामा, पढै एक चटसार।\nसूर स्याम की कौन चलावै, भक्तनि कृपा अपार।\n\n","author":"सूरदास","title":"ऎसी प्रीति की बलि जाऊं \/ सूरदास"},{"poem":"जसोदा हरि पालनैं झुलावै।\nहलरावै, दुलराइ मल्हावै, जोइ-जोइ कछु गावै ॥\nमेरे लाल कौं आउ निंदरिया, काहैं न आनि सुवावै ।\nतू काहैं नहिं बेगहिं आवै, तोकौं कान्ह बुलावै ॥\nकबहुँ पलक हरि मूँदि लेत हैं, कबहुँ अधर फरकावै ।\nसोवत जानि मौन ह्वै कै रहि, करि-करि सैन बतावै ॥\nइहिं अंतर अकुलाइ उठे हरि, जसुमति मधुरैं गावै ।\nजो सुख सूर अमर-मुनि दुरलभ, सो नँद-भामिनि पावै ॥\n\n","author":"सूरदास","title":"जसोदा हरि पालनैं झुलावै \/ सूरदास"},{"poem":"सोभित कर नवनीत लिए।\nघुटुरुनि चलत रेनु तन मंडित मुख दधि लेप किए॥\nचारु कपोल लोल लोचन गोरोचन तिलक दिए।\nलट लटकनि मनु मत्त मधुप गन मादक मधुहिं पिए॥\nकठुला कंठ वज्र केहरि नख राजत रुचिर हिए।\nधन्य सूर एकौ पल इहिं सुख का सत कल्प जिए॥\n\n","author":"सूरदास","title":"सोभित कर नवनीत लिए \/ सूरदास"},{"poem":"आजु मैं गाई चरावन जैहों\nबृंदाबन के भाँति भाँति फल, अपने कर मैं खैहौं।\nऎसी बात कहौ जनि बारे, देखौ अपनी भांति।\nतनक तनक पग चलिहौ कैसें, आवत ह्वै है राति।\nप्रात जात गैया लै चारन, घर आवत है साँझ।\nतुम्हारौ कमल बदन कुम्हलैहै, रेंगत घामहिं माँझ।\nतेरी सौं मोहि घाम न लागत, भूख नहीं कछु नेक।\nसूरदास प्रभु कहयौ न मानत, परयौ आपनी टेक॥\n\n","author":"सूरदास","title":"आजु मैं गाई चरावन जैहों \/ सूरदास"},{"poem":"गिरि जनि गिरै स्याम के कर तैं।\nकरत बिचार सबै ब्रजवासी, भय उपजत अति उर तैं।\nलै लै लकुट ग्वाल सब धाए, करत सहाय जु तुरतैं।\nयह अति प्रबल, स्याम अति कोमल, रबकि-रबकि हरबर तैं।\nसप्त दिवस कर पर गिरि धारयो, बरसि थक्यौ अंबर तैं।\nगोपी ग्वाल नंद सुत राख्यौ, मेघ धार जलधर तै।\nजमलार्जुन दौउ सुत कुबेर के, तेउ उखारे जर तैं।\nसूरदास प्रभु इंद्र गर्व हरि, ब्रज राख्यौ करबर तैं।\n\n","author":"सूरदास","title":"गिरि जनि गिरै स्याम के कर तैं \/ सूरदास"},{"poem":"ऊधौ,तुम हो अति बड़भागी.\nअपरस रहत सनेह तगा तैं, नाहिन मन अनुरागी.\nपुरइनि पात रहत जल भीतर,ता रस देह न दागी.\nज्यों जल मांह तेल की गागरि,बूँद न ताकौं लागी.\nप्रीति-नदी में पाँव न बोरयौ,दृष्टि न रूप परागी.\n'सूरदास' अबला हम भोरी, गुर चाँटी ज्यों पागी.\n\n","author":"सूरदास","title":"ऊधौ,तुम हो अति बड़भागी \/ सूरदास"},{"poem":"हमारे हरि हारिल की लकरी.\nमन क्रम वचन नंद-नंदन उर, यह दृढ करि पकरी.\nजागत सोवत स्वप्न दिवस-निसि,कान्ह-कान्ह जकरी.\nसुनत जोग लागत है ऐसो, ज्यौं करूई ककरी.\nसु तौ ब्याधि हमकौं लै आए,देखी सुनी न करी.\nयह तौ 'सूर' तिनहिं लै सौंपौ,जिनके मन चकरी.\n\n","author":"सूरदास","title":"हमारे हरि हारिल की लकरी \/ सूरदास"},{"poem":"हरि हैं राजनीति पढि आए.\nसमुझी बात कहत मधुकर के,समाचार सब पाए.\nइक अति चतुर हुतै पहिलें हीं,अब गुरुग्रंथ पढाए.\nबढ़ी  बुद्धि जानी जो उनकी , जोग सँदेस पठाए.\nऊधौ लोग  भले आगे के, पर हित डोलत धाए.\nअब अपने मन फेर पाईहें, चलत जु हुते चुराए.\nतें क्यौं अनीति करें आपुन,जे और अनीति छुड़ाए.\nराज धरम तो यहै'सूर',जो प्रजा न जाहिं सताए.\n\n","author":"सूरदास","title":"हरि हैं राजनीति पढि आए \/ सूरदास"},{"poem":"मन की मन ही माँझ रही.\nकहिए  जाइ  कौन पै ऊधौ, नाहीं  परत  कही.\nअवधि असार आस आवन की,तन मन विथा सही.\nअब इन जोग सँदेसनि सुनि-सुनि,विरहिनि विरह दही.\nचाहति हुती गुहारि जितहिं तैं, उर तैं धार बही .\n'सूरदास'अब धीर धरहिं क्यौं,मरजादा न लही.\n\n","author":"सूरदास","title":"मन की मन ही माँझ रही \/ सूरदास"},{"poem":"अब मैं जानी देह बुढ़ानी ।\nसीस, पाउँ, कर कह्यौ न मानत, तन की दसा सिरानी।\nआन कहत, आनै कहि आवत, नैन-नाक बहै पानी।\nमिटि गई चमक-दमक अँग-अँग की, मति अरु दृष्टि हिरानी।\nनाहिं रही कछु सुधि तन-मन की, भई जु बात बिरानी।\nसूरदास अब होत बिगूचनि, भजि लै सारँगपानी\n\n","author":"सूरदास","title":"अब मैं जानी देह बुढ़ानी \/ सूरदास"},{"poem":"जौं आजु हरिहिं न अस्त्र गहाऊँ\nतौं लाजौं गंगा जननी को, शांतनु सुत न कहाऊँ.\nस्यंदन खंडी महारथि खंड्यो, कपिध्वज सहित गिराऊँ \nपांडव दल सन्मुख होय धाऊँ, सरिता रुधिर बहाऊँ \nजौं न करौं शपथ प्रभु पद की, क्षत्रिय गति नहिं पाऊँ \nसूरदास रणभूमि विजय बिनु, जियत न पीठ दिखाऊँ.\n\n","author":"सूरदास","title":"जौं आजु हरिहिं न अस्त्र गहाऊँ \/ सूरदास"},{"poem":"रे मन कृष्ण नाम कहि लीजै\nगुरु के बचन अटल करि मानहिं, साधु समागम कीजै\nपढिए गुनिए भगति भागवत, और कथा कहि लीजै\nकृष्ण नाम बिनु जनम बादिही, बिरथा काहे जीजै\nकृष्ण नाम रस बह्यो जात है, तृषावंत है पीजै\nसूरदास हरिसरन ताकिए, जन्म सफल करी लीजै\n\n","author":"सूरदास","title":"रे मन कृष्ण नाम कहि लीजै \/ सूरदास"},{"poem":"प्रात समय नवकुंज महल में श्री राधा और नंदकिशोर ॥\nदक्षिणकर मुक्ता श्यामा के तजत हंस अरु चिगत चकोर ॥१॥\nतापर एक अधिक छबि उपजत ऊपर भ्रमर करत घनघोर ॥\nसूरदास प्रभु अति सकुचाने रविशशि प्रकटत एकहि ठोर ॥२॥\n\n","author":"सूरदास","title":"प्रात समय नवकुंज महल \/ सूरदास"},{"poem":"औरन सों खेले धमार श्याम मोंसों मुख हू न बोले।\nनंदमहर को लाडिलो मोसो ऐंठ्यो ही डोले॥१॥\nराधा जू पनिया निकसी वाको घूंघट खोले।\n’सूरदास’ प्रभु सांवरो हियरा बिच डोले॥२॥\n\n","author":"सूरदास","title":"औरन सों खेले धमार \/ सूरदास"},{"poem":"जागिये ब्रजराज कुंवर कमल कोश फूले।\nकुमुदिनी जिय सकुच रही, भृंगलता झूले॥१॥\nतमचर खग रोर करत, बोलत बन मांहि।\nरांभत गऊ मधुर नाद, बच्छन हित धाई॥२॥\nविधु मलीन रवि प्रकास गावत व्रजनारी।\n’सूर’ श्री गोपाल उठे आनन्द मंगलकारी॥३॥\n\n","author":"सूरदास","title":"जागिये ब्रजराज कुंवर \/ सूरदास"},{"poem":"ऐसो पूत देवकी जायो।\nचारों भुजा चार आयुध धरि, कंस निकंदन आयो ॥१॥\nभरि भादों अधरात अष्टमी, देवकी कंत जगायो।\nदेख्यो मुख वसुदेव कुंवर को, फूल्यो अंग न समायो॥२॥\nअब ले जाहु बेगि याहि गोकुलबहोत भाँति समझायो।\nहृदय लगाय चूमि मुख हरि को पलना में पोढायो॥३॥\nतब वसुदेव लियो कर पलना अपने सीस चढायो।\nतारे खुले पहरुवा सोये जाग्यो कोऊ न जगायो॥४॥\nआगे सिंह सेस ता पाछे नीर नासिका आयों।\nहूँक देत बलि मारग दीनो, नन्द भवन में आयो॥५॥\nनन्द यसोदा सुनो बिनती सुत जिनि करो परायो।\nजसुमति कह्यो जाउ घर अपने कन्या ले घर आयो॥६॥\nप्रात भयो भगिनी के मंदिर प्रोहित कंस पठायो।\nकन्या भई कूखि देवकी के सखियन सब्द सुनायो॥७॥\nकन्या नाम सुनो जब राजा, पापी मन पछतायो।\nकरो उपाय कंस मन कोप्यो राज बहोत सिरायो॥८॥\nकन्या मगाय लई राजा ने धोबी पटकन आयो।\nभुजा उखारि ले गई उर ते राजा मन बिलखायो॥९॥\nवेदहु कह्यो स्मृति हू भाख्यो सो डर मन में आयो।\n’सूर’ के प्रभु गोकुल प्रगटे भयो भक्तन मन भायो॥१०॥\n\n","author":"सूरदास","title":"ऐसो पूत देवकी जायो \/ सूरदास"},{"poem":"चिरजीयो होरी को रसिया चिरजीयो।\nज्यों लो सूरज चन्द्र उगे है, तो लों ब्रज में तुम बसिया चिरजीयो ॥१॥\nनित नित आओ होरी खेलन को, नित नित गारी नित हँसिया चिरजीयो॥२॥\nसूरदास प्रभु तिहारे मिलन को, पीत पिछोरी कटि कसिया चिरजीयो ॥३॥\n\n","author":"सूरदास","title":"चिरजीयो होरी को रसिया चिरजीयो \/ सूरदास"},{"poem":"शयन भोग के समय\n\nराधे जू आज बन्यो है वसंत।\nमानो मदन विनोद विहरत नागरी नव कंत॥१॥\nमिलत सन्मुख पाटली पट मत्त मान जुही।\nबेली प्रथम समागम कारन मेदिनी कच गुही॥२॥\nकेतकी कुच कमल कंचन गरे कंचुकी कसी।\nमालती मद विसद लोचन निरखि मुख मृदु हसी॥३॥\nविरह व्याकुल कमलिनी कुल भई बदन विकास।\nपवन पसरत सहचरी पिक गान हृदय विलास॥४॥\nउत सखी चम्पक चतुर अति कदम नौतन माल।\nमधुप मनिमाला मनोहर सूर श्री गोपाल॥५॥\n\n","author":"सूरदास","title":"राधे जू आज बन्यो है वसंत \/ सूरदास"},{"poem":"मलार मठा खींच को लोंदा।\nजेवत नंद अरु जसुमति प्यारो जिमावत निरखत कोदा॥\nमाखन वरा छाछ के लीजे खीचरी मिलाय संग भोजन कीजे॥\nसखन सहित मिल जावो वन को पाछे खेल गेंद की कीजे॥\nसूरदास अचवन बीरी ले पाछे खेलन को चित दीजे॥\n\n","author":"सूरदास","title":"मलार मठा खींच को लोंदा \/ सूरदास"},{"poem":"ग्वालिन मेरी गेंद चुराई।\nखेलत आन परी पलका पर अंगिया मांझ दुराई॥१॥\nभुज पकरत मेरी अंगिया टटोवत छुवत छंतिया पराई।\nसूरदास मोही एही अचंबो एक गई द्वय पाई॥२॥\n\n","author":"सूरदास","title":"ग्वालिन मेरी गेंद चुराई \/ सूरदास"},{"poem":"देखो री हरि भोजन खात।\nसहस्त्र भुजा धर इत जेमत हे दूत गोपन से करत हे बात॥१॥\nललिता कहत देख हो राधा जो तेरे मन बात समात।\nधन्य सबे गोकुल के वासी संग रहत गोकुल के तात॥२॥\nजेंमत देख मंद सुख दीनो अति आनंद गोकुल के नर नारी।\nसूरदास स्वामी सुखसागर गुण आगर नागर दे तारी॥३॥\n\n","author":"सूरदास","title":"देखो री हरि भोजन खात \/ सूरदास"},{"poem":"अरी तुम कोन हो री बन में फूलवा बीनन हारी।\nरतन जटित हो बन्यो बगीचा फूल रही फुलवारी॥१॥\nकृष्णचंद बनवारी आये मुख क्यों न बोलत सुकुमारी।\nतुम तो नंद महर के ढोटा हम वृषभान दुलारी॥२॥\nया बन में हम सदा बसत हैं हमही करत रखवारी।\nबीन बूझे बीनत फूलवा जोबन मद मतवारी॥३॥\nतब ललिता एक मतो उपाय सेन बताई प्यारी।\nसूरदास प्रभु रसबस कीने विरह वेदना टारी॥४।\n\n","author":"सूरदास","title":"अरी तुम कोन हो री बन में फूलवा बीनन हारी \/ सूरदास"},{"poem":"राधा प्यारी कह्यो सखिन सों सांझी धरोरी माई।\nबिटियां बहुत अहीरन की मिल गई जहां फूलन अथांई॥१॥\nयह बात जानी मनमोहन कह्यो सबन समुझाय।\nभैया बछरा देखे रहियो मैया छाक धराय॥२॥\nअसें कहि चले श्यामसुंदरवर पोहोंचे जहां सब आई।\nसखी रूप व्हे मिलें लाडिले फूल लिये हरखाई॥३॥\nकरसों कर राधा संग शोभित सांझी चीती जाय।\nखटरस के व्यंजन अरपे तब मन अभिलाख पुजाय॥४॥\nकीरति रानी लेत बलैया विधिसों विनय सुनाय।\nसूरदास अविचल यह जोरी सुख निरखत न अघाय॥५॥\n\n","author":"सूरदास","title":"राधा प्यारी कह्यो सखिन सों सांझी धरोरी माई \/ सूरदास"},{"poem":"व्रजमंडल आनंद भयो प्रगटे श्री मोहन लाल।\nब्रज सुंदरि चलि भेंट लें हाथन कंचन थार॥१॥\nजाय जुरि नंदराय के बंदनवार बंधाय।\nकुंकुम के दिये साथीये सो हरि मंगल गाय॥२॥\nकान्ह कुंवर देखन चले हरखित होत अपार।\nदेख देख व्रज सुंदर अपनों तन मन वार॥३॥\nजसुमति लेत बुलाय के अंबर दिये पहराय।\nआभूषण बहु भांति के दिये सबन मनभाय॥४॥\nदे आशीष घर को चली, चिरजियो कुंवर कन्हाई।\nसूर श्याम विनती करी, नंदराय मन भाय॥५॥\n\n","author":"सूरदास","title":"व्रजमंडल आनंद भयो प्रगटे श्री मोहन लाल \/ सूरदास"},{"poem":"पवित्रा पहरत हे अनगिनती।\nश्री वल्लभ के सन्मुख बैठे बेटा नाती पंती॥१॥\nबीरा दे मुसिक्यात जात प्रभु बात बनावत बनती।\nवृंदावन सुख पाय व्रजवधु चिरजीयो जियो भनती॥२॥\n\n","author":"सूरदास","title":"पवित्रा पहरत हे अनगिनती \/ सूरदास"},{"poem":"पवित्रा श्री विट्ठलेश पहरावे।\nव्रज नरेश गिरिधरन चंद्र को निरख निरख सचु पावे॥१॥\nआसपास युवतिजन ठाडी हरखित मंगल गावे।\nगोविंद प्रभु पर सकल देवता कुसुमांजलि बरखावे ॥२॥\n\n","author":"सूरदास","title":"पवित्रा श्री विट्ठलेश पहरावे \/ सूरदास"},{"poem":"पवित्रा पहरे को दिन आयो।\nकेसर कुमकुम रसरंग वागो कुंदन हार बनायो॥१॥\nजय जयकार होत वसुधा पर सुर मुनि मंगल गायो।\nपतित पवित्र किये सुख सागर सूरदास यश गायो॥२॥\n\n","author":"सूरदास","title":"पवित्रा पहरे को दिन आयो \/ सूरदास"},{"poem":"पहरे पवित्रा बैठे हिंडोरे दोऊ निरखत नेन सिराने।\nनव कुंज महल में राजत कोटिक काम लजाने ॥१॥\nहास विलास हरत सबकेअन अंग अंग सुख साने ।\nपरमानंद स्वामी मन मोहन उपजत तान बिताने ॥२॥\n\n","author":"सूरदास","title":"पहरे पवित्रा बैठे हिंडोरे दोऊ निरखत नेन सिराने \/ सूरदास"},{"poem":"हों तो एक नई बात सुन आई।\nमहरि जसोदा ढोटा जायो, आंगन बजत बधाई ॥१॥\nकहिये कहा कहत नहि आवे रतन भूमि छबि छाई ।\nनाचर बिरध तरुण अरु बालक गोरस कीच मचाई ॥२॥\nद्वारें भीतर गोप ग्वालन की वरनों कहा बढाई ।\nसूरदास प्रभु अंतरयामी, नंदसुवन सुखदाई ॥३॥\n\n","author":"सूरदास","title":"हों तो एक नई बात सुन आई \/ सूरदास"},{"poem":"देखो माई ये बडभागी मोर।\nजिनकी पंख को मुकुट बनत है, शिर धरें नंदकिशोर॥१॥\nये बडभागी नंद यशोदा, पुन्य कीये भरझोर।\nवृंदावन हम क्यों न भई हैं लागत पग की ओर॥२॥\nब्रह्मदिक सनकादिक नारद, ठाडे हैं कर जोर।\nसूरदास संतन को सर्वस्व देखियत माखन चोरे॥३॥\n\n","author":"सूरदास","title":"देखो माई ये बडभागी मोर \/ सूरदास"},{"poem":"बोले माई गोवर्धन पर मुरवा ।\nतेसी ये श्यामघन मुरली बजाई, तेसेई उठे झुमधुरवा ॥१॥\nबडी बडी बूंदन वरषन लाग्यो, पवन चलत अति झुरवा।\nसूरदास प्रभु तुम्हारे मिलन को निश जागत भयो भुरवा ॥२॥\n\n","author":"सूरदास","title":"बोले माई गोवर्धन पर मुरवा \/ सूरदास"},{"poem":"दोउ भैया मांगत मैया पें देरी मैया दधि माखन रोटी ।\nसुनरी भामते बोल सुतन के झुठेइ धाम के काम अंगोटी ॥१॥\nबलजु गह्यो नासा को मोती कान्ह कुंवर गहि दृढ कर चोटी ।\nमानो हंस मोर मखलीने उपमा कहा बरनु मति छोटी ॥२॥\nयह छबि देख नंद आनंदित प्रेम मगन भये लोटापोटी ।\nसूरदास यशुमति सुख विलसत भाग्य बडे करमन की मोटी ॥३॥\n\n","author":"सूरदास","title":"दोउ भैया मांगत मैया पें देरी मैया दधि माखन रोटी \/ सूरदास"},{"poem":"छगन मगन प्यारे लाल कीजिये कलेवा ।\nछींके ते सघरी दधीऊखल चढ काढ धरी, पहरि लेहु झगुलि फेंट बांध लेहु मेवा ॥१॥\nयमुना तट खेलन जाओ, खेलत में भूख न लागे कोन परी प्यारे लाल निश दिन की टेवा।\nसूरदास मदन मोहन घरहि क्यों न खेलो लाल देउंगी चकडोर बंगी हंस मोर परेवा ॥२॥\n\n","author":"सूरदास","title":"छगन मगन प्यारे लाल कीजिये कलेवा \/ सूरदास"},{"poem":"श्री वल्लभ भले बुरे दोउ तेरे।\nतुमही हमरी लाज बढाई, विनती सुनो प्रभु मेरे ॥१॥\nअन्य देव सब रंक भिखारी, देखे बहुत घनेरे ।\nहरि प्रताप बल गिनत न काहु, निडर भये सब चेरे ॥२॥\nसब त्यज तुम शरणागत आयो, दृढ कर चरण गहेरे ।\n“सूरदास” प्रभु तुम्हारे मिलेते, पाये सुख जु घनेरे ॥३॥\n\n","author":"सूरदास","title":"श्री वल्लभ भले बुरे दोउ तेरे \/ सूरदास"},{"poem":"वृंदावन एक पलक जो रहिये।\nजन्म जन्म के पाप कटत हे कृष्ण कृष्ण मुख कहिये ॥१॥\nमहाप्रसाद और जल यमुना को तनक तनक भर लइये।\nसूरदास वैकुंठ मधुपुरी भाग्य बिना कहां पइये ॥२॥\n\n","author":"सूरदास","title":"वृंदावन एक पलक जो रहिये \/ सूरदास"},{"poem":"व्रज में हरि होरी मचाई ।\nइततें आई सुघर राधिका उततें कुंवर कन्हाई ।\nखेलत फाग परसपर हिलमिल शोभा बरनी न जाई ॥१॥ नंद घर बजत बधाई….ब्रज में हरि होरी मचाई ।\nबाजत ताल मृदंग बांसुरी वीणा ढफ शहनाई ।\nउडत अबीर गुलाल कुंकुमा रह्यो सकल ब्रज छाई ॥२॥ मानो मघवा झर लाई…..ब्रज में हरि होरी मचाई ।\nलेले रंग कनक पिचकाई सनमुख सबे चलाई ।\nछिरकत रंग अंग सब भीजे झुक झुक चाचर गाई ॥३॥ परस्पर लोग लुगाई…ब्रज में हरि होरी मचाई ।\nराधा ने सेन दई सखियन को झुंड झुंड घिर आई ।\nलपट झपट गई श्यामसुंदर सों बरबस पकर ले आई ॥४॥ लालजु को नाच नचाई…ब्रज में हरि होरी मचाई ।\nछीन लई हैं मुरली पीतांबर सिरतें चुनर उढाई ।\nबेंदी भाल नयन बिच काजर नकबेसर पहराई ॥५॥ मानो नई नार बनाई …..ब्रज में हरि होरी मचाई ।\nमुस्कत है मुख मोड मोड कर कहां गई चतुराई ।\nकहां गये तेरे तात नंद जी कहां जसोदा माई ॥६॥ तुम्ह अब ले ना छुडाई….ब्रज में हरि होरी मचाई ।\nफगुवा दिये बिन जान न पावो कोटिक करो उपाई ।\nलेहूं कढ कसर सब दिन की तुम चित चोर सबाई ॥७॥ बहुत दधि माखन खाई….ब्रज में हरि होरी मचाई ।\nरास विलास करत वृंदावन जहां तहां यदुराई ।\nराधा श्याम की जुगल जोरि पर सूरदास बलि जाई ॥८॥ प्रीत उर रहि न समाई….ब्रज में हरि होरी मचाई ।\n\n","author":"सूरदास","title":"व्रज में हरि होरी मचाई \/ सूरदास"},{"poem":"साची कहो मनमोहन मोसों तो खेलों तुम संग होरी ।\nआज की रेन कहा रहे मोहन कहां करी बरजोरी ॥१॥\nमुख पर पीक पीठिपर कंकन हिये हार बिन डोरि ।\t\nजिय में ओर उपर कछु औरे चाल चलत अछु औरि ॥२॥\nमोहि बतावति मोहन नागर कहा मोहि जानत भोरी ।\nभोर भये आये हो मोहन बात कहति कछु जोरी ॥३॥\nसूरदास प्रभु ऐसी न कीजे आय मिलो कहा चोरी ।\nमन माने त्यों करति नंदसुत अब आई है होरी ॥४॥\n\n","author":"सूरदास","title":"साची कहो मनमोहन मोसों तो खेलों तुम संग होरी \/ सूरदास"},{"poem":"श्री यमुने पति दास के चिन्ह न्यारे ।\nभगवदी को भगवत संग मिलि रहत हैं, जाके हिय बसत प्राण प्यारे ॥१॥\nगूढ यमुने बात सोई अब जानही, जाके मनमोहन नैनतारे ।\nसूर सुख सार निरधार वे पावहीं, जापर होय श्री वल्लभ कृपा रे ॥२॥\n\n","author":"सूरदास","title":"श्री यमुने पति दास के चिन्ह न्यारे \/ सूरदास"},{"poem":"फल फलित होय फलरूप जाने ।\nदेखिहु ना सुनी ताहि की आपुनी, काहु की बात कहो कैसे जु माने ॥१॥\nताहि के हाथ निर्मोल नग दीजिये, जोई नीके करि परखि जाने ।\nसूर कहें क्रूर तें दूर बसिये सदा, श्री यमुना जी को नाम लीजे जु छाने ॥२॥\n\n","author":"सूरदास","title":"फल फलित होय फलरूप जाने \/ सूरदास"},{"poem":"भक्त को सुगम श्री यमुने अगम ओरें ।\nप्रात ही न्हात अघजात ताकें सकल जमहुं रहत ताहि हाथ जोरे ॥१॥\nअनुभवि बिना अनुभव कहा जानही जाको पिया नही चित्त चोरें ।\nप्रेम के सिंधु को मरम जान्यो नही सूर कहे कहा भयो देह बोरे ॥२॥\n\n","author":"सूरदास","title":"भक्त को सुगम श्री यमुने अगम ओरें \/ सूरदास"},{"poem":"नाम महिमा ऐसी जु जानो ।\nमर्यादादिक कहें लौकिक सुख लहे पुष्टि कों पुष्टिपथ निश्चे मानो ॥१॥\nस्वाति जलबुन्द जब परत हें जाहि में, ताहि में होत तेसो जु बानो ।\nश्री यमुने कृपा सिंधु जानि स्वाति जल बहु मानि, सूर गुण पुर कहां लो बखानों ॥२॥\n\n","author":"सूरदास","title":"नाम महिमा ऐसी जु जानो \/ सूरदास"},{"poem":"कन्हैया हालरू रे ।\nगुढि गुढि ल्यायो बढई धरनी पर डोलाई बलि हालरू रे ॥१॥\nइक लख मांगे बढै दुई नंद जु देहिं बलि हालरू रे ।\nरत पटित बर पालनौ रेसम लागी डोर बलि हालरू रे ॥२॥\nकबहुँक झूलै पालना कबहुँ नन्द की गोद बलि हालरू रे ।\nझूलै सखी झुलावहीं सूरदास, बलि जाइ बलि हालरू रे ॥३॥\n\n","author":"सूरदास","title":"कन्हैया हालरू रे \/ सूरदास"},{"poem":"हालरौ हलरावै माता ।\nबलि बलि जाऊँ घोष सुख दाता ॥१॥\nजसुमति अपनो पुन्य बिचारै ।\nबार बार सिसु बदन निहारै ॥२॥\nअँग फरकाइ अलप मुसकाने ।\nया छबि की उपना को जानै ॥३॥\nहलरावति गावति कहि प्यारे ।\nबाल दसा के कौतुक भारे ॥४॥\n\n","author":"सूरदास","title":"हालरौ हलरावै माता \/ सूरदास"},{"poem":"पालनैं गोपाल झुलावैं ।\nसुर मुनि देव कोटि तैंतीसौ कौतुक अंबर छावैं ॥१॥\nजाकौ अन्त न ब्रह्मा जाने, सिव सनकादि न पावैं ।\nसो अब देखो नन्द जसोदा, हरषि हरषि हलरावैं ॥२॥\nहुलसत हँसत करत किलकारी मन अभिलाष बढावैं ।\nसूर श्याम भक्तन हित कारन नाना भेष बनावै ॥३॥\n\n","author":"सूरदास","title":"पालनैं गोपाल झुलावैं \/ सूरदास"},{"poem":"पलना स्याम झुलावत जननी ।\nअति अनुराग पुरस्सर गावति, प्रफुलित मगन होति नंद घरनी ॥१॥\nउमंगि उमंगि प्रभु भुजा पसारत, हरषि जसोमति अंकम भरनी ।\nसूरदास प्रभु मुदित जसोदा, पूरन भई पुरातन करनी ॥२॥\n\n","author":"सूरदास","title":"पलना स्याम झुलावत जननी \/ सूरदास"},{"poem":"कनक रति मनि पालनौ, गढ्यो काम सुतहार ।\nबिबिध खिलौना भाँति के, गजमुक्ता चहुँधार ॥\nजननी उबटि न्हवाइ के, क्रम सों लीन्हे गोद ।\nपौढाए पट पालने, निरखि जननि मन मोद ॥\nअति कोमल दिन सात के, अधर चरन कर लाल ।\nसूर श्याम छबि अरुनता, निरखि हरष ब्रज बाल ॥\n\n","author":"सूरदास","title":"कनक रति मनि पालनौ, गढ्यो काम सुतहार \/ सूरदास"},{"poem":"तिहारो दरस मोहे भावे श्री यमुना जी ।\nश्री गोकुल के निकट बहत हो, लहरन की छवि आवे ॥१॥\nसुख देनी दुख हरणी श्री यमुना जी, जो जन प्रात उठ न्हावे ।\nमदन मोहन जू की खरी प्यारी, पटरानी जू कहावें ॥२॥\nवृन्दावन में रास रच्यो हे, मोहन मुरली बजावे ।\nसूरदास प्रभु तिहारे मिलन को, वेद विमल जस गावें ॥३॥\n\n","author":"सूरदास","title":"तिहारो दरस मोहे भावे श्री यमुना जी \/ सूरदास"},{"poem":"दृढ इन चरण कैरो भरोसो, दृढ इन चरणन कैरो\nश्री वल्लभ नख चंद्र छ्टा बिन, सब जग माही अंधेरो । भरोसो…\nसाधन और नही या कलि में, जासों होत निवेरो । भरोसो….\nसूर कहा कहे, विविध आंधरो, बिना मोल को चेरो । भरोसो……\n\n","author":"सूरदास","title":"दृढ इन चरण कैरो भरोसो, दृढ इन चरणन कैरो \/ सूरदास"},{"poem":"मैया कबहुं बढ़ैगी चोटी। \nकिती बेर मोहि दूध पियत भइ यह अजहूं है छोटी॥ \nतू जो कहति बल की बेनी ज्यों ह्वै है लांबी मोटी। \nकाढ़त गुहत न्हवावत जैहै नागिन-सी भुई लोटी॥ \nकाचो दूध पियावति पचि पचि देति न माखन रोटी। \nसूरदास त्रिभुवन मनमोहन हरि हलधर की जोटी॥ \n\nभावार्थ: रामकली राग में बद्ध यह पद बहुत सरस है। बाल स्वभाववश प्राय: श्रीकृष्ण दूध पीने में आनाकानी किया करते थे। तब एक दिन माता यशोदा ने प्रलोभन दिया कि कान्हा! तू नित्य कच्चा दूध पिया कर, इससे तेरी चोटी दाऊ (बलराम) जैसी मोटी व लंबी हो जाएगी। मैया के कहने पर कान्हा दूध पीने लगे। अधिक समय बीतने पर एक दिन कन्हैया बोले.. अरी मैया! मेरी यह चोटी कब बढ़ेगी? दूध पीते हुए मुझे कितना समय हो गया। लेकिन अब तक भी यह वैसी ही छोटी है। तू तो कहती थी कि दूध पीने से मेरी यह चोटी दाऊ की चोटी जैसी लंबी व मोटी हो जाएगी। संभवत: इसीलिए तू मुझे नित्य नहलाकर बालों को कंघी से संवारती है, चोटी गूंथती है, जिससे चोटी बढ़कर नागिन जैसी लंबी हो जाए। कच्चा दूध भी इसीलिए पिलाती है। इस चोटी के ही कारण तू मुझे माखन व रोटी भी नहीं देती। इतना कहकर श्रीकृष्ण रूठ जाते हैं। सूरदास कहते हैं कि तीनों लोकों में श्रीकृष्ण-बलराम की जोड़ी मन को सुख पहुंचाने वाली है।\n\n","author":"सूरदास","title":"मैया कबहुं बढ़ैगी चोटी \/ सूरदास"},{"poem":"मैया मोहिं दाऊ बहुत खिझायो। \nमो सों कहत मोल को लीन्हों तू जसुमति कब जायो॥ \nकहा करौं इहि रिस के मारें खेलन हौं नहिं जात। \nपुनि पुनि कहत कौन है माता को है तेरो तात॥ \nगोरे नंद जसोदा गोरी तू कत स्यामल गात। \nचुटकी दै दै ग्वाल नचावत हंसत सबै मुसुकात॥ \nतू मोहीं को मारन सीखी दाउहिं कबहुं न खीझै। \nमोहन मुख रिस की ये बातैं जसुमति सुनि सुनि रीझै॥ \nसुनहु कान बलभद्र चबाई जनमत ही को धूत। \nसूर स्याम मोहिं गोधन की सौं हौं माता तू पूत॥ \n\nभावार्थ: सूरदास जी की यह रचना राग गौरी पर आधारित है। यह पद भगवान् श्रीकृष्ण की बाल लीला से संबंधित पहलू का सजीव चित्रण है। बलराम श्रीकृष्ण के बड़े भाई थे। गौरवर्ण बलराम श्रीकृष्ण के श्याम रंग पर यदा-कदा उन्हें चिढ़ाया करते थे। एक दिन कन्हैया ने मैया से बलराम की शिकायत की। वह कहने लगे कि मैया री, दाऊ मुझे ग्वाल-बालों के सामने बहुत चिढ़ाता है। वह मुझसे कहता है कि यशोदा मैया ने तुझे मोल लिया है। क्या करूं मैया! इसी कारण मैं खेलने भी नहीं जाता। वह मुझसे बार-बार कहता है कि तेरी माता कौन है और तेरे पिता कौन हैं? क्योंकि नंदबाबा तो गोरे हैं और मैया यशोदा भी गौरवर्णा हैं। लेकिन तू सांवले रंग का कैसे है? यदि तू उनका पुत्र होता तो तुझे भी गोरा होना चाहिए। जब दाऊ ऐसा कहता है तो ग्वाल-बाल चुटकी बजाकर मेरा उपहास करते हैं, मुझे नचाते हैं और मुस्कराते हैं। इस पर भी तू मुझे ही मारने को दौड़ती है। दाऊ को कभी कुछ नहीं कहती। श्रीकृष्ण की रोष भरी बातें सुनकर मैया यशोदा रीझने लगी हैं। फिर कन्हैया को समझाकर कहती हैं कि कन्हैया! वह बलराम तो बचपन से ही चुगलखोर और धूर्त है। सूरदास कहते हैं कि जब श्रीकृष्ण मैया की बातें सुनकर भी नहीं माने तब यशोदा बोलीं कि कन्हैया मैं गउओं की सौगंध खाकर कहती हूँ कि तू मेरा ही पुत्र है और मैं तेरी मैया हूँ।\n\n","author":"सूरदास","title":"मैया मोहिं दाऊ बहुत खिझायो \/ सूरदास"},{"poem":"मैया! मैं नहिं माखन खायो। \nख्याल परै ये सखा सबै मिलि मेरैं मुख लपटायो॥ \nदेखि तुही छींके पर भाजन ऊंचे धरि लटकायो। \nहौं जु कहत नान्हें कर अपने मैं कैसें करि पायो॥ \nमुख दधि पोंछि बुद्धि इक कीन्हीं दोना पीठि दुरायो। \nडारि सांटि मुसुकाइ जशोदा स्यामहिं कंठ लगायो॥ \nबाल बिनोद मोद मन मोह्यो भक्ति प्राप दिखायो। \nसूरदास जसुमति को यह सुख सिव बिरंचि नहिं पायो॥ \n\nभावार्थ: राग रामकली में बद्ध यह सूरदास का अत्यंत प्रचलित पद है। श्रीकृष्ण की बाल-लीलाओं में माखन चोरी की लीला सुप्रसिद्ध है। वैसे तो कन्हैया ग्वालिनों के घरों में जा-जाकर माखन चुराकर खाया करते थे। लेकिन आज उन्होंने अपने ही घर में माखन चोरी की और यशोदा ने उन्हें देख भी लिया। इस पद में सूरदास ने श्रीकृष्ण के वाक्चातुर्य का जिस प्रकार वर्णन किया है वैसा अन्यत्र नहीं मिलता। \nजब यशोदा ने देख लिया कि कान्हा ने माखन खाया है तो पूछ ही लिया कि क्यों रे कान्हा!  तूने माखन खाया है क्या?  तब श्रीकृष्ण अपना पक्ष किस तरह मैया के समक्ष प्रस्तुत करते हैं, यही इस पद की विशिष्टता है। कन्हैया बोले.. मैया! मैंने माखन नहीं खाया है। मुझे तो ऐसा लगता है कि इन ग्वाल-बालों ने ही बलात् मेरे मुख पर माखन लगा दिया है। फिर बोले कि मैया तू ही सोच, तूने यह छींका किना ऊंचा लटका रखा है और मेरे हाथ कितने छोटे-छोटे हैं। इन छोटे हाथों से मैं कैसे छींके को उतार सकता हूँ। कन्हैया ने मुख से लिपटा माखन पोंछा और एक दोना जिसमें माखन बचा रह गया था उसे पीछे छिपा लिया। कन्हैया की इस चतुराई को देखकर यशोदा मन ही मन मुस्कराने लगीं और छड़ी फेंककर कन्हैया को गले से लगा लिया। सूरदास कहते हैं कि यशोदा को जिस सुख की प्राप्ति हुई वह सुख शिव व ब्रह्मा को भी दुर्लभ है। श्रीकृष्ण (भगवान् विष्णु) ने बाल लीलाओं के माध्यम से यह सिद्ध किया है कि भक्ति का प्रभाव कितना महत्त्वपूर्ण है।\n\n","author":"सूरदास","title":"मैया! मैं नहिं माखन खायो \/ सूरदास"},{"poem":"हरि अपनैं आंगन कछु गावत। \nतनक तनक चरनन सों नाच मन हीं मनहिं रिझावत॥ \nबांह उठाइ कारी धौरी गैयनि टेरि बुलावत। \nकबहुंक बाबा नंद पुकारत कबहुंक घर में आवत॥ \nमाखन तनक आपनैं कर लै तनक बदन में नावत। \nकबहुं चितै प्रतिबिंब खंभ मैं लोनी लिए खवावत॥ \nदुरि देखति जसुमति यह लीला हरष आनंद बढ़ावत। \nसूर स्याम के बाल चरित नित नितही देखत भावत॥ \n\nभावार्थ: राग रामकली में आबद्ध इस पद में सूरदास ने कृष्ण की बालसुलभ चेष्टा का वर्णन किया है। श्रीकृष्ण अपने ही घर के आंगन में जो मन में आता है गाते हैं। वह छोटे-छोटे पैरों से थिरकते हैं तथा मन ही मन स्वयं को रिझाते भी हैं। कभी वह भुजाओं को उठाकर काली-श्वेत गायों को बुलाते हैं, तो कभी नंदबाबा को पुकारते हैं और कभी घर में आ जाते हैं। अपने हाथों में थोड़ा-सा माखन लेकर कभी अपने ही शरीर पर लगाने लगते हैं, तो कभी खंभे में अपना ही प्रतिबिंब देखकर उसे माखन खिलाने लगते हैं। श्रीकृष्ण की इन सभी लीलाओं को माता यशोदा छुप-छुपकर देखती हैं और मन ही मन प्रसन्न होती हैं। सूरदास कहते हैं कि इस प्रकार यशोदा श्रीकृष्ण की बाल-लीलाओं को देखकर नित्य ही हर्षाती हैं।\n\n","author":"सूरदास","title":"हरि अपनैं आंगन कछु गावत \/ सूरदास"},{"poem":"जो तुम सुनहु जसोदा गोरी। \nनंदनंदन मेरे मंदिर में आजु करन गए चोरी॥ \nहौं भइ जाइ अचानक ठाढ़ी कह्यो भवन में कोरी। \nरहे छपाइ सकुचि रंचक ह्वै भई सहज मति भोरी॥ \nमोहि भयो माखन पछितावो रीती देखि कमोरी। \nजब गहि बांह कुलाहल कीनी तब गहि चरन निहोरी॥ \nलागे लेन नैन जल भरि भरि तब मैं कानि न तोरी। \nसूरदास प्रभु देत दिनहिं दिन ऐसियै लरिक सलोरी॥ \n\nभावार्थ: सूरदास जी का यह पद राग गौरी पर आधारित है। भगवान् की बाल लीला का रोचक वर्णन है। एक ग्वालिन यशोदा के पास कन्हैया की शिकायत लेकर आई। वह बोली कि हे नंदभामिनी यशोदा! सुनो तो, नंदनंदन कन्हैया आज मेरे घर में चोरी करने गए। पीछे से मैं भी अपने भवन के निकट ही छुपकर खड़ी हो गई। मैंने अपने शरीर को सिकोड़ लिया और भोलेपन से उन्हें देखती रही। जब मैंने देखा कि माखन भरी वह मटकी बिल्कुल ही खाली हो गई है तो मुझे बहुत पछतावा हुआ। जब मैंने आगे बढ़कर कन्हैया की बांह पकड़ ली और शोर मचाने लगी, तब कन्हैया मेरे चरणों को पकड़कर मेरी मनुहार करने लगे। इतना ही नहीं उनके नयनों में अश्रु भी भर आए। ऐसे में मुझे दया आ गई और मैंने उन्हें छोड़ दिया। सूरदास कहते हैं कि इस प्रकार नित्य ही विभिन्न लीलाएं कर कन्हैया ने ग्वालिनों को सुख पहुँचाया।\n\n","author":"सूरदास","title":"जो तुम सुनहु जसोदा गोरी \/ सूरदास"},{"poem":"कहन लागे मोहन मैया मैया। \nनंद महर सों बाबा बाबा अरु हलधर सों भैया॥ \nऊंच चढि़ चढि़ कहति जशोदा लै लै नाम कन्हैया। \nदूरि खेलन जनि जाहु लाला रे! मारैगी काहू की गैया॥ \nगोपी ग्वाल करत कौतूहल घर घर बजति बधैया। \nसूरदास प्रभु तुम्हरे दरस कों चरननि की बलि जैया॥ \n\nभावार्थ: सूरदास जी का यह पद राग देव गंधार में आबद्ध है। भगवान् बालकृष्ण मैया, बाबा और भैया कहने लगे हैं। सूरदास कहते हैं कि अब श्रीकृष्ण मुख से यशोदा को मैया-मैया नंदबाबा को बाबा-बाबा व बलराम को भैया कहकर पुकारने लगे हैं। इना ही नहीं अब वह नटखट भी हो गए हैं, तभी तो यशोदा ऊंची होकर अर्थात् कन्हैया जब दूर चले जाते हैं तब उचक-उचककर कन्हैया को नाम लेकर पुकारती हैं और कहती हैं कि लल्ला गाय तुझे मारेगी। सूरदास कहते हैं कि गोपियों व ग्वालों को श्रीकृष्ण की लीलाएं देखकर अचरज होता है। श्रीकृष्ण अभी छोटे ही हैं और लीलाएं भी उनकी अनोखी हैं। इन लीलाओं को देखकर ही सब लोग बधाइयां दे रहे हैं। सूरदास कहते हैं कि हे प्रभु! आपके इस रूप के चरणों की मैं बलिहारी जाता हूँ।\n\n","author":"सूरदास","title":"कहन लागे मोहन मैया मैया \/ सूरदास"},{"poem":"खीझत जात माखन खात। \nअरुन लोचन भौंह टेढ़ी बार बार जंभात॥ \nकबहुं रुनझुन चलत घुटुरुनि धूरि धूसर गात। \nकबहुं झुकि कै अलक खैंच नैन जल भरि जात॥ \nकबहुं तोतर बोल बोलत कबहुं बोलत तात। \nसूर हरि की निरखि सोभा निमिष तजत न मात॥ \n\nभावार्थ: यह पद राग रामकली में बद्ध है। एक बार श्रीकृष्ण माखन खाते-खाते रूठ गए और रूठे भी ऐसे कि रोते-रोते नेत्र लाल हो गए। भौंहें वक्र हो गई और बार-बार जंभाई लेने लगे। कभी वह घुटनों के बल चलते थे जिससे उनके पैरों में पड़ी पैंजनिया में से रुनझुन स्वर निकलते थे। घुटनों के बल चलकर ही उन्होंने सारे शरीर को धूल-धूसरित कर लिया। कभी श्रीकृष्ण अपने ही बालों को खींचते और नैनों में आंसू भर लाते। कभी तोतली बोली बोलते तो कभी तात ही बोलते। सूरदास कहते हैं कि श्रीकृष्ण की ऐसी शोभा को देखकर यशोदा उन्हें एक पल भी छोड़ने को न हुई अर्थात् श्रीकृष्ण की इन छोटी-छोटी लीलाओं में उन्हें अद्भुत रस आने लगा।\n\n","author":"सूरदास","title":"खीझत जात माखन खात \/ सूरदास"},{"poem":"चली ब्रज घर घरनि यह बात। \nनंद सुत संग सखा लीन्हें चोरि माखन खात॥ \nकोउ कहति मेरे भवन भीतर अबहिं पैठे धाइ। \nकोउ कहति मोहिं देखि द्वारें उतहिं गए पराइ॥ \nकोउ कहति किहि भांति हरि कों देखौं अपने धाम। \nहेरि माखन देउं आछो खाइ जितनो स्याम॥ \nकोउ कहति मैं देखि पाऊं भरि धरौं अंकवारि। \nकोउ कहति मैं बांधि राखों को सकैं निरवारि॥ \nसूर प्रभु के मिलन कारन करति बुद्धि विचार। \nजोरि कर बिधि को मनावतिं पुरुष नंदकुमार॥ \n\nभावार्थ: भगवान् श्रीकृष्ण की बाललीला से संबंधित सूरदास जी का यह पद राग कान्हड़ा पर आधारित है। ब्रज के घर-घर में इस बात की चर्चा हो गई कि नंदपुत्र श्रीकृष्ण अपने सखाओं के साथ चोरी करके माखन खाते हैं। एक स्थान पर कुछ ग्वालिनें ऐसी ही चर्चा कर रही थीं। उनमें से कोई ग्वालिन बोली कि अभी कुछ देर पूर्व तो वह मेरे ही घर में आए थे। कोई बोली कि मुझे दरवाजे पर खड़ी देखकर वह भाग गए। एक ग्वालिन बोली कि किस प्रकार कन्हैया को अपने घर में देखूं। मैं तो उन्हें इतना अधिक और उत्तम माखन दूं जितना वह खा सकें। लेकिन किसी भांति वह मेरे घर तो आएं। तभी दूसरी ग्वालिन बोली कि यदि कन्हैया मुझे दिखाई पड़ जाएं तो मैं गोद में भर लूं। एक अन्य ग्वालिन बोली कि यदि मुझे वह मिल जाएं तो मैं उन्हें ऐसा बांधकर रखूं कि कोई छुड़ा ही न सके। सूरदास कहते हैं कि इस प्रकार ग्वालिनें प्रभु मिलन की जुगत बिठा रही थीं। कुछ ग्वालिनें यह भी विचार कर रही थीं कि यदि नंदपुत्र उन्हें मिल जाएं तो वह हाथ जोड़कर उन्हें मना लें और पतिरूप में स्वीकार कर लें।\n\n","author":"सूरदास","title":"चली ब्रज घर घरनि यह बात \/ सूरदास"},{"poem":"आजु मैं गाइ चरावन जैहौं। \nबृन्दावन के भांति भांति फल अपने कर मैं खेहौं॥ \nऐसी बात कहौ जनि बारे देखौ अपनी भांति। \nतनक तनक पग चलिहौ कैसें आवत ह्वै है राति॥ \nप्रात जात गैया लै चारन घर आवत हैं सांझ। \nतुम्हारे कमल बदन कुम्हिलैहे रेंगत घामहि मांझ॥ \nतेरी सौं मोहि घाम न लागत भूख नहीं कछु नेक। \nसूरदास प्रभु कह्यो न मानत पर्यो अपनी टेक॥ \n\nभावार्थ: यह पद राग रामकली में बद्ध है। एक बार बालकृष्ण ने हठ पकड़ लिया कि मैया आज तो मैं गौएं चराने जाऊंगा। साथ ही वृन्दावन के वन में उगने वाले नाना भांति के फलों को भी अपने हाथों से खाऊंगा। इस पर यशोदा ने कृष्ण को समझाया कि अभी तो तू बहुत छोटा है। इन छोटे-छोटे पैरों से तू कैसे चल पाएगा.. और फिर लौटते समय रात्रि भी हो जाती है। तुझसे अधिक आयु के लोग गायों को चराने के लिए प्रात: घर से निकलते हैं और संध्या होने पर लौटते हैं। सारे दिन धूप में वन-वन भटकना पड़ता है। फिर तेरा वदन पुष्प के समान कोमल है, यह धूप को कैसे सहन कर पाएगा। यशोदा के समझाने का कृष्ण पर कोई प्रभाव नहीं हुआ, बल्कि उलटकर बोले, मैया! मैं तेरी सौगंध खाकर कहता हूं कि मुझे धूप नहीं लगती और न ही भूख सताती है। सूरदास कहते हैं कि परब्रह्म स्वरूप श्रीकृष्ण ने यशोदा की एक नहीं मानी और अपनी ही बात पर अटल रहे।\n\n","author":"सूरदास","title":"आजु मैं गाइ चरावन जैहौं \/ सूरदास"},{"poem":"माधवजू जो जन तैं बिगरै।\nतौ कृपाल करुनामय केसव प्रभु नहिं जीय धर॥\nजैसें जननि जठर अन्तरगत सुत अपराध करै।\nतो जतन करै अरु पोषे निकसैं अंक भरै॥\nजद्यपि मलय बृच्छ जड़ काटै कर कुठार पकरै।\nत सुभाव सुगंध सुशीतल रिपु तन ताप हरै॥\nधर विधंसि नल करत किरसि हल बारि बांज बिधरै।\nसहि सनमुख तौ सीत उष्ण कों सो सफल करै॥\nरसना द्विज दलि दुखित होति बहु तौ रिस कहा करै।\nछमि सब लोभ जु छांड़ि छवौ रस लै समीप संचरै॥\nकरुना करन दयाल दयानिधि निज भय दीन डर।\nइहिं कलिकाल व्याल मुख ग्रासित सूर सरन उबरे॥\n\n","author":"सूरदास","title":"माधवजू जो जन तैं बिगरै \/ सूरदास"},{"poem":"रे मन राम सों करि हेत।\nहरिभजन की बारि करिलै उबरै तेरो खेत॥\nमन सुवा तन पींजरा तिहि मांझ राखौ चेत।\nकाल फिरत बिलार तनु धरि अब धरी तिहिं लेत॥\nसकल विषय-विकार तजि तू उतरि सागर-सेत।\nसूर भजु गोविन्द-गुन तू गुर बताये देत॥\n\n","author":"सूरदास","title":"रे मन राम सों करि हेत \/ सूरदास"},{"poem":"प्रात समय उठि सोवत हरि कौ बदन उघारौ नंद।\nरहि न सकत देखन कों आतुर नैन निसा के द्वंद॥\nस्वच्छ सैज में तें मुख निकसत गयौ तिमिर मिटि मंद।\nमानों मथि पय सिंधु फेन फटि दरस दिखायौ चंद॥\nधायौ चतुर चकोर सूर मुनि सब सखि सखा सुछंद।\nरही न सुधिहुं सरीर धीर मति पिवत किरन मकरंद॥\n\n","author":"सूरदास","title":"प्रात समय उठि सोवत हरि कौ बदन उघारौ नंद \/ सूरदास"},{"poem":"सांझ भई घर आवहु प्यारे।\nदौरत तहां चोट लगि जैहै खेलियौ होत सकारे॥\nआपुहिं जा बांह गहि ल्या खेह रही लपटा।\nसपट झारि तातो जल ला तेल परसि अन्हवा॥\nसरस बसन तन पोंछि स्याम कौ भीतर ग लिवा।\nसूर श्याम कछु करी बियारी पुनि राख्यौ पौढ़ा॥\n\n","author":"सूरदास","title":"सांझ भई घर आवहु प्यारे \/ सूरदास"},{"poem":"सखा सहित गये माखन-चोरी।\nदेख्यौ स्याम गवाच्छ-पंथ है गोपी एक मथति दधि भोरी॥\nहेरि मथानी धरी माट पै माखन हो उतरात।\nआपुन ग कमोरी मांगन हरि हूं पा घात॥\nपैठे सखन सहित घर सूने माखन दधि सब खा।\nछूंछी छांड़ि मटुकिया दधि की हंस सब बाहिर आ॥\nआ ग कर लियें मटुकिया घर तें निकरे ग्वाल।\nमाखन कर दधि मुख लपटायें देखि रही नंदलाल॥\nभुज गहि लियौ कान्ह कौ बालक भाजे ब्रज की खोरि।\nसूरदास प्रभु ठगि रही ग्वालिनि मनु हरि लियौ अंजोरि॥\n\n","author":"सूरदास","title":"सखा सहित गये माखन-चोरी \/ सूरदास"},{"poem":"मैया री मोहिं माखन भावै।\nमधु मेवा पकवान मिठा मोंहि नाहिं रुचि आवे॥\nब्रज जुवती इक पाछें ठाड़ी सुनति स्याम की बातें।\nमन-मन कहति कबहुं अपने घर देखौ माखन खातें॥\nबैठें जाय मथनियां के ढिंग मैं तब रहौं छिपानी।\nसूरदास प्रभु अन्तरजामी ग्वालि मनहिं की जानी॥\n\n","author":"सूरदास","title":"मैया री मोहिं माखन भावै \/ सूरदास"},{"poem":"गोपालहिं माखन खान दै।\nसुनु री सखी को जिनि बोले बदन दही लपटान दै॥\nगहि बहिया हौं लै कै जैहों नयननि तपनि बुझान दै।\nवा पे जाय चौगुनो लैहौं मोहिं जसुमति लौं जान दै॥\nतुम जानति हरि कछू न जानत सुनत ध्यान सों कान दै।\nसूरदास प्रभु तुम्हरे मिलन कों राखौं तन मन प्रान दै॥\n\n","author":"सूरदास","title":"गोपालहिं माखन खान दै \/ सूरदास"},{"poem":"जसोदा कहाँ लौं कीजै कानि।\nदिन प्रति कैसे सही जाति है दूध-दही की हानि॥\nअपने या बालक की करनी जो तुम देखौ आनि।\nगोरस खा ढूंढ़ि सब बासन भली परी यह बानि॥\nमैं अपने मण-दिर के कोनैं माखन राख्यौ जानि।\nसो जा तुम्हारे लरिका लोनों है पहिचानि॥\nबूझी ग्वालिनि घर में आयौ नैकु व संका मानि।\nसूर स्याम तब उत्तर बनायौ चींटी काढ़त पानि॥\n\n","author":"सूरदास","title":"जसोदा कहाँ लौं कीजै कानि \/ सूरदास"},{"poem":"कुंवर जल लोचन भरि भरि लैत।\nबालक बदन बिलोकि जसोदा कत रिस करति अचेत॥\nछोरि कमर तें दुसह दांवरी डारि कठिन कर बैत।\nकहि तोकों कैसे आवतु है सिसु पर तामस एत॥\nमुख आंसू माखन के कनिका निरखि नैन सुख देत।\nमनु ससि स्रवत सुधाकन मोती उडुगन अवलि समेत॥\nसरबसु तौ न्यौछावरि कीजे सूर स्याम के हेत।\nना जानौं केहिं पुन्य प्रगट भये इहिं ब्रज-नंद निकेत॥\n\n","author":"सूरदास","title":"कुंवर जल लोचन भरि भरि लैत \/ सूरदास"},{"poem":"जसोदा तेरो भलो हियो है माई।\nकमलनयन माखन के कारन बांधे ऊखल लाई॥\nजो संपदा दैव मुनि दुर्लभ सपनेहुं द न दिखाई।\nयाही तें तू गरब भुलानी घर बैठें निधि पाई॥\nसुत काहू कौ रोवत देखति दौरि लेति हिय लाई।\nअब अपने घर के लरिका पै इती कहा जड़ताई॥\nबारंबार सजल लोचन ह्वै चितवत कुंवर कन्हाई।\nकहा करौं बलि जां छोरती तेरी सौंह दिवाई॥\nजो मूरति जल-थल में व्यापक निगम न खोजत पाई।\nसो महरि अपने आंगन में दै-दै चुटकि नचाई॥\nसुर पालक सब असुर संहारक त्रिभुवन जाहि डराई।\nसूरदास प्रभु की यह लीला निगम नेति नित गाई॥१\n\n","author":"सूरदास","title":"जसोदा तेरो भलो हियो है माई \/ सूरदास"},{"poem":"यह सुनिकैं हलधर तहं धाये।\nदेखि स्याम ऊखल सों बांधे तबहीं दो लोचन भरि आये॥\nमैं बरज्यौ कै बार कन्हैया भली करी दो हाथ बंधाये।\nअजहूं छांड़ोगे लंगरा दो कर जोरि जननि पै आये।\nस्यामहिं छोरि मोहिं बरु बांधौ निकसतसगुन भले नहिं पाये।\nमेरो प्रान जीवन धन भैया ताके भुज मोहिं बंधे दिखाये॥\nमाता सों कहि करौं ढिठा शेषरूप कहि नाम सुनाये।\nसूरदास तब कहति जसोदादो भैया एकहिं मत भाये॥\n\n","author":"सूरदास","title":"यह सुनिकैं हलधर तहं धाये \/ सूरदास"},{"poem":"निरखि स्याम हलधर मुसुकानैं।\nको बाँधे, को छोरे इनकौं, यह महिमा येई पै जानैं||\nउपतपति-प्रलय करत हैं येई, सेष सहस मुख सुजस बखानैं।|\nजमलार्जुन-तरु तोरि उधारन पारन करन आपु मन मानैं||\nअसुर सँहारन, भक्तनि तारन, पावन-पतित कहावत बानैं।\nसूरदास-प्रभु भाव-भक्ति के अति हित जसुमति हाथ बिकानैं||\n\n","author":"सूरदास","title":"निरखि स्याम हलधर मुसुकानैं \/ सूरदास"},{"poem":"मैया हौं न चरैहों गाय।\nसिगरे ग्वाल घिरावत मोसों मेरे पां पिरांय॥\nजौ न पत्याहि पूछि बलदाहिं अपनी सौंह दिवाय।\nयह सुनि मा जसोदा ग्वालनि गारी देति रिसाय॥\nमैं पठवति अपने लरिका कों आवै मन बहरा।य\nसूर श्याम मेरो अति बारो मारत ताहि रिंगाय॥\n\n","author":"सूरदास","title":"मैया हौं न चरैहों गाय \/ सूरदास"},{"poem":"धनि यह वृन्दावन की रैनु।\nनंदकिसोर चरावे गैयां बिहरि बजावे बैनु॥\nमनमोहन कौ ध्यान धरै जो अति सुख पावत चैनु।\nचलत कहां मन बसहिं सनातन जहां लैनु नहीं दैनु॥\nयहां रहौ जहं जूठन पावैं ब्रजवासी के ऐनु।\nसूरदास ह्यां की सरबरि नहिं कल्पवृच्छ सुरधैनु॥\n\n","author":"सूरदास","title":"धनि यह वृन्दावन की रैनु \/ सूरदास"}]
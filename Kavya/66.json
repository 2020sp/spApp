[{"poem":"नफ़स-नफ़स क़दम-क़दम \nबस एक फ़िक्र दम-ब-दम\nघिरे हैं हम सवाल से हमें जवाब चाहिए\nजवाब-दर-सवाल है के इन्क़लाब चाहिए\nइन्क़लाब ज़िन्दाबाद, \nज़िन्दाबाद इन्क़लाब - २\nजहाँ आवाम के ख़िलाफ़ साज़िशें हो शान से\nजहाँ पे बेगुनाह हाथ धो रहे हों जान से\nजहाँ पे लब्ज़े-अमन एक ख़ौफ़नाक राज़ हो\nजहाँ कबूतरों का सरपरस्त एक बाज़ हो\nवहाँ न चुप रहेंगे हम \nकहेंगे हाँ कहेंगे हम\nहमारा हक़ हमारा हक़ हमें जनाब चाहिए\nजवाब-दर-सवाल है के इन्क़लाब चाहिए\nइन्क़लाब ज़िन्दाबाद, \nइन्क़लाब इन्क़लाब -२\n\nयक़ीन आँख मूँद कर किया था जिनको जानकर\nवही हमारी राह में खड़े हैं सीना तान कर\nउन्ही की सरहदों में क़ैद हैं हमारी बोलियाँ\nवही हमारी थाल में परस रहे हैं गोलियाँ\nजो इनका भेद खोल दे \nहर एक बात बोल दे\nहमारे हाथ में वही खुली क़िताब चाहिए\nघिरे हैं हम सवाल से हमें जवाब चाहिए\nजवाब-दर-सवाल है के इन्क़लाब चाहिए\nइन्क़लाब ज़िन्दाबाद, \nज़िन्दाबाद इन्क़लाब\n\nवतन के नाम पर ख़ुशी से जो हुए हैं बेवतन\nउन्ही की आह बेअसर उन्ही की लाश बेकफ़न\nलहू पसीना बेचकर जो पेट तक न भर सके\nकरें तो क्या करें भला जो जी सके न मर सके\nस्याह ज़िन्दगी के नाम \nजिनकी हर सुबह और शाम\nउनके आसमान को सुर्ख़ आफ़ताब चाहिए\nघिरे हैं हम सवाल से हमें जवाब चाहिए\nजवाब-दर-सवाल है के इन्क़लाब चाहिए\nइन्क़लाब ज़िन्दाबाद, \nज़िन्दाबाद इन्क़लाब -2\n\nतसल्लियों के इतने साल बाद अपने हाल पर\nनिगाह डाल सोच और सोचकर सवाल कर\nकिधर गए वो वायदे सुखों के ख़्वाब क्या हुए\nतुझे था जिनका इन्तज़ार वो जवाब क्या हुए\nतू इनकी झूठी बात पर \nना और ऐतबार कर\nके तुझको साँस-साँस का सही हिसाब चाहिए\nघिरे हैं हम सवाल से हमें जवाब चाहिए\nनफ़स-नफ़स क़दम-क़दम बस एक फ़िक्र दम-ब-दम\nजवाब-दर-सवाल है के इन्क़लाब चाहिए\nइन्क़लाब ज़िन्दाबाद, \nज़िन्दाबाद इन्क़लाब \n\nनफ़स-नफ़स, क़दम-क़दम\nबस एक फ़िक्र दम-ब-दम\nघिरे हैं हम सवाल से, हमें जवाब चाहिए\nजवाब दर-सवाल है कि इन्क़लाब चाहिए\nइन्क़लाब ज़िन्दाबाद\nज़िन्दाबाद इन्क़लाब\nजहाँ आवाम के ख़िलाफ साज़िशें हों शान से \nजहाँ पे बेगुनाह हाथ धो रहे हों जान से \nवहाँ न चुप रहेंगे हम, कहेंगे हाँ कहेंगे हम\nहमारा हक़ हमारा हक़ हमें जनाब चाहिए\nइन्क़लाब ज़िन्दाबाद\nज़िन्दाबाद इन्क़लाब\n\n","author":"शलभ श्रीराम सिंह","title":"नफ़स-नफ़स क़दम-क़दम \/ शलभ श्रीराम सिंह"},{"poem":"मजूर आ! किसान आ!\nवतन के नवजवान आ!\nतुझे सितम की सरहदों के पार अब निकलना है!\nय' राह पुरखतर है पर इसी पे तुझको चलना है!\nज़माने को बदलना है!\nज़माने को बदलना है!\n\nयहाँ पे मुद्दतों से आदमी ने है अश्क पिया\nरहम करेंगे लोग इस उम्मीद पर बहुत जिया\nमगर सवाल पेट का बिना जवाब के रहा\nकिसी ने कुछ नहीं सुना, किसी ने कुछ नहीं कहा \nतो उसने सर उठा लिया\nनया बिगुल बजा दिया\nउसी बिगुल की धुन में तेरे सुर को आज ढलना है!\nय' राह पुरखतर है पर इसी पे तुझको चलना है!\nज़माने को बदलना है!\nज़माने को बदलना है!\n\nये आदमी की शक्ल में भटकते लोग कौन हैं?\nक़दम-क़दम से खौफ़ से अटकते लोग कौन हैं?\nन जिनके बाग़ में उम्मीद की कोई कली खिली!\nअँधेरा पी के मर गए मगर न रोशनी मिली!\nउन्हीं का ख़्वाब तू भी है\nपसीना और लहू भी है\nउन्हीं की यादगार का चिराग़ बन के जलना है!\nय' राह पुरखतर है पर इसी पे तुझको चलना है!\nज़माने को बदलना है!\nज़माने को बदलना है!\n\nये जिनकी साँस-साँस में तड़प रही हैं बिजलियाँ \nउन्हीं को मिल रही हैं रोज़ लाख-लाख धमकियाँ \nय' डर है उनले लब पे भूख का सवाल आए ना\nकि उनकी धमनियों में ख़ून का उबाल आए ना\nकहीं ज़बाँ न खोल दें\nये सच कहीं न बोल दें\nहुकुमतों की ख़ैर-ख़्वाहियत को यों ही पलना है!\nय' राह पुरखतर है पर इसी पे तुझको चलना है!\nज़माने को बदलना है!\nज़माने को बदलना है!\n\nसुबह की रोशनी से जिसने इनको काट रक्खा है\nदिलों की वादियों को साजिशों से बाँट रक्खा है \nसड़क पे खींच ला कि अब उसे सबक सिखा दे तू\nवतन परस्त! इंकलाब करके अब दिखा दे तू\nय' सच है इस 'जनून' से \nशहीद! तेरे ख़ून से\nसमन्दरे-निज़ाम को उबलना है! उबलना है!\nय' राह पुरखतर है पर इसी पे तुझको चलना है!\nज़माने को बदलना है!\nज़माने को बदलना है!                          \n\nज़मीं के पूत से ज़मीन छिन ली गई यहाँ\nजला उसी का घर, पड़ी उसी के पाँव बेड़ियाँ\nहुक़ूक मिल सके नहीं कभी अमन के रास्ते\nकभी नहीं रही ज़मीन कायरों के वास्ते\n'लहू-लहू' के राग में\nजवाँ दिलों की आग में\nहर इक चटाने-ज़ुल्म को पिघलना है! पिघलना है!\nय' राह पुरखतर है पर इसी पे तुझको चलना है!\nज़माने को बदलना है!\nज़माने को बदलना है!\n\nबहे अगर ख़िलाफ़ तो हवा का रुख़ बदल दे तू\nजो साँप फन उठाते हैं तो उनका फन कुचल दे तू\nजो हाथ तेरे हाथ से जुदा हैं उनको काट दे\nज़रूरतन ज़मीं को सरों से दोस्त पाट दे\nतुझी को यह भी करना है!\nकि ख़ुद ब ख़ुद उबरना है!\nबहुत गिरा है तू कि अब सम्हलना है! सम्हलना है!\nय' राह पुरखतर है पर इसी पे तुझको चलना है!\nज़माने को बदलना है!\nज़माने को बदलना है!\n\n","author":"शलभ श्रीराम सिंह","title":"ज़माने को बदलना है \/ शलभ श्रीराम सिंह"},{"poem":"ये गीत अधूरा है, आपके पास हो तो इसे पूरा कर दें ।\n\n...य' किसने कह दिया भला सितम के दिन निकल गए!\nरिकाबोज़ीन है वही सवार तो बदल गए!\nसुना जो आँधियों के देश में चिराग जल गए!\nवतनफ़रोश भी वतन के रहनुमाँ में ढल गए!\nजिसे न पढ़ सके हो तुम\nन ख़ुद पे मढ़ सके हो तुम\nबदल के ज़िल्द आ गए सफ़े उसी क़िताब के!\nभटक न जाएँ साथियो! क़दम ये इंक़लाब के!\nये इंक़लाब के क़दम!\nक़दम ये इंकलाब के!\n\n","author":"शलभ श्रीराम सिंह","title":"क़दम ये इंक़लाब के \/ शलभ श्रीराम सिंह"},{"poem":"बाढ़ में ज़रूरतें क्यों नहीं बहतीं?\nउसने पूछा\nमैंने कहा --ज़रूरतें बाढ़ की कोख में बढ़ती हैं\nउन बढ़ी हुई ज़रूरतों का क्या होता है? उसने फिर पूछा\nमैंने कहा --बढ़ी हुई ज़रूरतें विज्ञापनों में ढाली जाती हैं\nउनसे सत्ता के संचालन\nऔर राजनीति की ऐसी सूरतें निकाली जाती हैं\nजिनसे जन-प्रतिनिधियों की चिन्ता को फलक मिलती है,\nएक ललक मिलती है, बाढ़ में डूबे हुए लोगों को जीने की,\nजीने की ललक\nमरी हुई बच्ची और बहे हुए भाई को\nडबलरोटी और अस्पताल की चारपाई में बदल देती है\nजहाँ\nआदमी और और ज़िन्दा रहने की कोशिश करते हुए\nएक दिन ज़मीन में गड़ जाता है ।\nहोशियार कवि उसे अपनी कविता की विषय-वस्तु में \nढालकर\nख़ुद के सरकारीकरण की ज़मीन तैयार कर लेता है\nमरने के बाद\nसरकारीकरण के बाद उसकी आत्मा को मिली हुई शान्ति\nक्रान्ति के भूतपूर्व नारों का मज़ाक उड़ाती है\nजैसे\nनंगे पैर चलते ग्रामीण के चेहरे पर\nधूल और धुआँ फेंकती जीप ।\n\n","author":"शलभ श्रीराम सिंह","title":"बाढ़ में ज़रूरतें क्यों नहीं बहतीं \/ शलभ श्रीराम सिंह"},{"poem":"हाथी की नंगी पीठ पर \nघुमाया गया दाराशिकोह को गली-गली\nऔर दिल्ली चुप रही\n\nलोहू की नदी में खड़ा\nमुस्कुराता रहा नादिर शाह\nऔर दिल्ली चुप रही\nलाल किले के सामने \nबन्दा बैरागी के मुँह में डाला गया\nताज़ा लहू से लबरेज़ अपने बेटे का कलेजा\nऔर दिल्ली चुप रही\n\n\nगिरफ़्तार कर लिया गया\nबहादुरशाह जफ़र को\nऔर दिल्ली चुप रही\nदफ़ा हो गए मीर गालिब\nऔर दिल्ली चुप रही\n\nदिल्लियाँ \nचुप रहने के लिए ही होती हैं हमेशा\nउनके एकान्त में\nकहीं कोई नहीं होता\nकुछ भी नहीं होता कभी भी शायद\n\n\nरचनाकाल: 1991, नई दिल्ली\n\n","author":"शलभ श्रीराम सिंह","title":"दिल्लियाँ \/ शलभ श्रीराम सिंह"},{"poem":"एक दिन\nपृथ्वी पर जन्मे\nअसंख्य लोगों की तरह\nमिट जाऊंगा मैं,\n\nमिट जाएंगी मेरी स्मृतियाँ\nमेरे नाम के शब्द भी हो जाएंगे\nएक दूसरे से अलग\nकोश में अपनी-अपनी जगह पहुँचने की\nजल्दबाजी में\nअपने अर्थ समेट लेंगे वे\n\nशलभ कहीं होगा\nकहीं होगा श्रीराम\nऔर सिंह कहीं और\n\nलघुता-मर्यादा और हिंस्र पशुता का\nसमन्वय समाप्त हो जाएगा एक दिन\nएक दिन\nअसंख्य लोगों की तरह\nमिट जाऊँगा मैं भी।\n\nफिर भी रहूंगा मैं\nराख में दबे अंगारे की तरह\nकहीं न कहीं अदृश्य, अनाम,अपरिचित\nरहूंगा फिर भी-फिर भी मैं\n\n","author":"शलभ श्रीराम सिंह","title":"एक दिन \/ शलभ श्रीराम सिंह"},{"poem":"आज़ादी के बाद हिन्दुस्तान में कलकत्ता स्थित भवानीपुर के जग्गू बाज़ार इलाके में पंजाब से आकर स्थाई तौर पर बस जाने वाले कॉमरेड नछत्तर सिंह से मेरी मुलाकात सुभाषचन्द्र बोस के जन्मदिन पर २३ जनवरी १९७९ को उन्हीं के निवासस्थान पर रात साढ़े ग्यारह बजे हुई थी। मैं उनके इकलौते बेटे और पंजाबी के उभरते हुए जनवादी कवि श्री कुलदीप थिन्द का मेहमान था। २४ जनवरी १९७९ की सुबह घर-परिवार और आसपास के लोगों से मिलने के बाद नछत्तर सिंह के बारे में जो जानकारी हासिल हुई, उसके तहत उनकी जो तहत उनकी जो तस्वीर मेरे जहन में उभरी, उसे मैंने ज्यों का त्यों क़लमबन्द करने की कोशिश की है।\n\nपहली ही मुलाकात में मुझे इस हद तक प्रभावित करने वाला यह पहला इन्सान है जो ’मैं’ की जगह ’हम’ बना हुआ, साथीपन की एक ज़िन्दा मिसाल की तरह हर सवाल के कद्दावर जवाब की शक्ल में मेरे दिल की गहराइयों तक उतरता चला गया है। ज्ञान से व्यवहार तक ’मैं’ से ज़्यादा ’हम’ प्रतीत होने वाला कॉमरेड नछत्तर सिंह अपने वुजूद का घोषणापत्र स्वयं है। -- शलभ\n\n\n1.\n\nसमुद्र था कि गहगह रोशन सूरज\nउसके अन्दर से निकल रहा था\nपयम्बर की तरह उसके ऊपर चलता हुआ लग रहा था\nनछत्तर सिंह रौंदता हुआ सूरज को\nचमकता हुआ उससे कई गुना ज़्यादा।\nउस रात का आख़िरी आशीर्वाद एकर हमें\nसिन्ध-सतलज के साथ चला गया एक दीवार ऊर\nशुभ रात्रि की कामना करता हमारे लिए।\nजीवित सपने की तरह\nसाथ रह गया मेरे ’कुलदीप’\nशराब से शराबों तक बहता हुआ ज़मीन से ज़मीर के भीतर तक\nकिसी ख़ामोश ख़याल की तरह पनपता हुआ।\n\n2.\n\nकोपलों में वसन्त हँस पड़ा अचानक\nशहर में सुबह के पाँव पड़ रहे थे\nनींद-भरी आँखों वाली नन्ही-सी ’बीताँ’\nसीने से लगकर\nपिछले जन्मों के रिश्तों की ताईद कर रही थी\nकच्ची मुस्कानों पर सवार ज़िन्दगी की तरह।\n\n3.\n\nसमुद्र था कि गहगह रोशन सूरज\nउसके अन्दर से निकल रहा था।\n\nबसों के अन्दर ताज़ा हवा\nहवा में चिड़ियों के गीत\nगीतों में आमंत्रण दिन का\n\nबच्चों की उंगलियाँ थामे हुए\nस्कूलों की ओर जाते पिताओं के पाँव\nथकन के बावजूद आश्वस्त थे\nकि जन्म लेकर बढ़ रहे थे वे समय के दूसरे हिस्से में\nनन्हें-नन्हें इतिहासों की शक्ल में\nसामूहिक रूप से पढ़े जाने के लिए\nएक नए देश के पक्ष में\nरूपायित हो रही थीं उनकी आकांक्षाएँ\nट्यूबवेल की तरह धरती के भीतर\nपानी के ख़िलाफ़ गति पकड़ती हुई...\n\n4\n\nमुसाफ़िरों के लिए मंज़िलों की तलाश में\nजाने कहाँ होगा इस वक़्त वह कॉमरेड नछत्तर सिंह\nएक सार्वजनिक संज्ञा से जु़ड़ा-- ’टैक्सी!’\n\n\n’टैक्सी!’ नछत्तर सिंह को इस नाम से पुकारने वाले \nनहीं जानते कि रोज़ सूरज को रौंदता है वह\nउसकी रोशनी के साथ\nउससे कहीं ज़्यादा चमकते हुए\nकहीं ज़्यादा ऊँचे उद्देश्यों और इरादों के साथ\nज़्यादा बेहतर दुनिया के निर्माण के लिए\nदिन का पहला पानी पीने से लेकर\nरात का आख़िरी आशीर्वाद देने तक\nअपने पूरे पितापन के साथ\nजीवित पंजाब की तरह\nजिसे नक्शे की बेजान लकीरें\nऔर\nमज़हबी बारूद से खेलती सियासत\nतक्सीद नहीं कर सकीं\n\n’टैक्सी!’ अपने इस नए और सार्वजनिक नाम में\nमुकम्मिल हिन्दुस्तान बन गया है\nपंजाब से आकर बंगाल में बस जाने वाला वह\nकि अपना कॉमरेड नछत्तर सिंह\nसमुद्र के भीतर से निकलते हुए\nसूरज की छाती पर खड़ा\nदिन के पहले पानी और रात के आख़िरी आशीर्वाद के साथ।\n\n5.\n\nगाँव से शहर और शहर से फिर जिस्म में\nहर लम्हा तब्दील होने वाला यह इन्सान\nआदमीयत के क़त्ल में कभी शरीक नहीं हुआ।\n\nज़बान और मज़हब से बड़ी चीज़ के लिए\nटैक्सी के चक्कों पर अपने दिमाग़ को तैनात कर\nस्टीयरिंग को हमेशा अपने हाथ की ज़िम्मेदारी पर रखता है\nख़ून और झण्डे के रंगों को\nबे-फ़र्क़ बनाता हुआ...\n\nअपने कुर्ते और पजामे और पग्गड़ में\nएक ज़िन्दा तवारीख़ का सफ़ह कि एक आदमी\nसब से ऊपर एक गाता हुआ जंगल\nजागता हुआ पहाड़\nहँसता हुआ दरिया\nबहता अपने अन्दाज़ में\nबढ़ता अपनी मंज़िल की ओर\nकिसी भी जगह समुद्र बन जाने को तैयार\nअपनी आग को अपने भीतर बरकरार रखता\nकि मर्यादा संयम की सीमा में\nअर्थवती है नछत्तर सिंह की मुस्कराहट की तरह\nउसके होठों के भीतर\n\nअपनी हथेलियों में उतर आता है वह\nकि पूरा का पूरा इन्सान\nआशीर्वाद देते हुए\nभाषा में बदल जाता है पूरी तरह बतियाते हुए\nसफ़र बन जाता है चलाते हुए टैक्सी\nमैंने देखा है\nतुमने देखा है\nउसने देखा है जिसने उस पर विश्वास किया है।\n\nपूरा का पूरा दिखता है वह देखने वालों को\nइस दौर में\nअपना वह कॉमरेड नछत्तर सिंह\nसाथीपन के साथ\nसमन्दर के भीतर से निकलते सूरज की छाती पर सवार... \n\n6.\n\nइतिहास की उँगली थामे\nलाहौर से कलकत्ता चला आया था नछत्तर सिंह\nलाहौर और अमृतसर की झुकी आँखों से बचता\nहैरान-- यह जानकर कि माँ भी तक्सीम हो सकती है\nसियासत के हक में\nबगैर बाजुओं की मूरत\nबग़ैर कन्धों की सरज़मीन\nलहूलुहान\nअपने दूध की पवित्रता पर शक करने को मज़बूर\nएक माँ\nकि उसके लाडले\nउसे नंगी कर देने पर आमादह थे\nग्रन्थ साहब और कुरान शरीफ़ के पन्ने\nख़ौफ़ज़दह पंछियों की तरह\nफड़फड़ाकर चिपक गए थे एक दूसरे से\nइब्लीसी निज़ाम के तहत।\n\n7.\n\nउसकी मुख़ालिफ़त में ख़ामोश\nइतिहास की उँगली पकड़े\nकलकत्ता चला आया था\nअपना यह कॉमरेड कि यही नछत्तर सिंह\nएक नए उजाले की तलाश में\nजिसकी एक रेखा\nपूरबी आसमान से उठकर\nपूरी दुनिया को घेरने की तैयारी कर रही थी\nकलकत्ता से लाहौर तक\nकभी भी बढ़ जाने वाली इस रेखा\nयानी अपनी उम्मीद के सहारे\nअब तक ज़िन्दा है कॉमरेड नछत्तर सिंह\nजी रहा है अब भी\nकुलदीप में ख़ुद को ढालता\nजानता हुआ अच्छी तरह\nकि आदमीयत के हक में होने वाले तमाम फ़ैसले\nअमूमन‌ कई-कई पीढ़ियों के हाथ में होते हैं।\n\nइसी और इसी यकीन के साथ\nकुलदीप के बच्चों में ज़िन्दा रहेगा नछत्तर सिंह\nमुसलसिल तहज़ीब और मुकम्मिल एहसास की तरह\nमुल्क और कौम का अलमबरदार वह कॉमरेड\nदिन के पहले पानी\nऔर\nरात के आख़िरी आशीर्वाद के साथ\nआदमीयत के कत्ल में कभी भी शरीक न होने के लिए\nहर ख़तरे पर सवारी कसने को तैयार\nहर लापरवाही के कान पर हॉर्न रखता\nसावधान करता आने वाली नसलों को\nकि नकली ज़िन्दगी की तवारीख़\nआँधियों के जलते चिरागों के हवाले कि जा चुकी है\nकि आदमी गणतन्त्र को उत्सव नहीं\nआदमी की ज़रूरत समझने लगा है।\n\n00\n\nसंविधान के अन्दर के संविधान को तलब करते हुए\nलगातार सावधान कर रहा है नछत्तर सिंह\nठठाकर हँसते और धाड़ भर कर हँसते हुए\nपहले पानी और आख़िरी आशीर्वाद के घंटों में\nयहाँ-वहाँ\nजहाँ-तहाँ\nहर घड़ी\nहर वक़्त\nनछत्तर सिंह... कॉमरेड नछत्तर सिंह\nटैक्सी और आदमी एक साथ\nदूरियों से दूरियों को जोड़ता\nझण्डे की तरह लहराता\nअपने समय की सतह पर पीढ़ी-दर-पीढ़ी\nज़िन्दा रहने के लिए\nएक बाजुबान दस्तावेज़\nनछत्तर सिंह... नछत्तर सिंह\nसवाल के भीतर से पैदा होते जवाब कि तरह नछत्तर सिंह... नछत्तर सिंह\n\n","author":"शलभ श्रीराम सिंह","title":"कामरेड नछत्तर सिंह \/ शलभ श्रीराम सिंह"},{"poem":"बहुत ही नन्हें-नरम दो हाथ\nछू रहे हैं पीठ-गर्दन-माथ\nखाँसियों में फेफड़े का दर्द ढलता है!\nदिन निकलता है!\n\nखिड़कियों से फ़र्श पर कफ़ गिरी\nरैक-टेबिल-खाट पर बिखरी\nसीढ़ियों-सड़कों-दोराहों पर\nजिसे ओढ़े \nबिलबिलाता नगर चलता है!\n\nआख़िरी क़तरा लहू का: शाम!\nएक बदसूरत अंधेरा: व्यस्तता का\nव्यवस्थित परिणाम ।\nटूटने को नसें खिंचती हैं\nधड़कनों में कहीं पर फ़ौलाद गलता है!\nदिन निकलता है!\n(1965)\n\n","author":"शलभ श्रीराम सिंह","title":"धड़कनों में कहीं \/ शलभ श्रीराम सिंह"},{"poem":"बादल तो आ गए\nपानी बरसा गए\nलेकिन यह क्या हुआ? धानों के--\nखिले हुए मुखड़े मुरझा गए!\n\nहवा चली--शाखों से अनगिन पत्ते बिछुड़े!\nबैठे बगुले उड़े।\nलेकिन यह क्या हुआ? पोखर तीरे आकर--\nडैने छितरा गए!\nबादल तो आ गए...!\n\nदूब हुलस कर विहँसी--जलने के दिन गए!\nसूरज की आँख बचा--ईंट की ओट में\nनिकलने के दिन गए!\nलेकिन यह क्या हुआ? पानी को छूते ही\nअँखुए पियरा गए...!\n\nनिरवहिनों ने समझा--गीतों के दिन हुए!\nपेंगों के पल हुए--कजरी के छिन हुए!\nलेकिन यह क्या हुआ? आपस में\nसब के सब झूले टकरा गए!\nबादल तो आ गए...।\n\n\n","author":"शलभ श्रीराम सिंह","title":"स्वातंत्र्योत्तर भारत \/ शलभ श्रीराम सिंह"},{"poem":"ताल भर सूरज--\nबहुत दिन के बाद देखा आज हमने\nऔर चुपके से उठा लाए--\nजाल भर सूरज!\n\nदृष्टियों में बिम्ब भर आकाश--\nछाती से लगाए\nघाट\nघास\nपलाश!\n\nतट पर खड़ी बेला\nनिर्वसन\nचुपचाप\nहाथों से झुकाए--\nडाल भर सूरज!\nताल भर सूरज...!\n\n","author":"शलभ श्रीराम सिंह","title":"ताल भर सूरज \/ शलभ श्रीराम सिंह"},{"poem":"चम्पा ने\nजब पलाश को देखा\nथोड़ी-सी और खिल गई!\n\nएक की हथेली ने पोंछ लिया\nदूजे के माथ का पसीना।\nसहसा आसान हो गया जीना\nबिन खोजे राह मिल गई!\nचम्पा ने...!\n\nईहा की बंधी हुई मुट्ठियाँ\nजीवन के उठे हुए पाँव\nदेख--फ़र्क़ अपना खो बैठे हैं\nजाड़ा-बरसात-- धूप-छाँव!\nकुण्ठा की नींव हिल गई!\nचम्पा ने...।\n\n","author":"शलभ श्रीराम सिंह","title":"एक और नया गीत \/ शलभ श्रीराम सिंह"},{"poem":"जल कुम्भी गंगा में बह आई है!\nयहाँ भला कैसे रह पाएगी हाय,\nबंधे हुए जल में जो रह आई है!\nजल कुम्भी...!\n\nनौका परछाई को तट माने है\nहर उठती हुई लहर को अक्सर\nहवा चले हिलता पोखर जाने है\nअपनावे पर यह विश्वास\nफिर न कभी आ पाऊंगी शायद--\nघाट-घाट कह आई है!\nजल कुम्भी...!\n\nबरखा की बूंद हो कि शबनम हो\nपानी की उथल-पुथल\nचाहे कुछ ज़्यादा हो या थोड़ी-सी कम हो\nकभी नहीं तकती आकाश\nइससे भी कहीं अधिक सुख-दुख वह\nअब तक की यात्रा में सह आई है!\nजल कुम्भी...!\n\n\n","author":"शलभ श्रीराम सिंह","title":"अब तक की यात्रा में \/ शलभ श्रीराम सिंह"},{"poem":"धरे हथेली गाल पर\nसोच रहा हूँ कल की बातें- गए वर्ष की कुछ तस्वीरें\nझूल रहीं दीवाल पर!\nधरे हथेली गाल पर...!\n\nहवा खिड़कियों के परदों पर छिटके गंध बबूल की ।\nरोशनदान घुट रहे सारे- कई दिनों से गुलदस्तों पर-\nपर्त जमी है धूल की।\nबिस्तर पर सिलवटें, सिलवटों पर सिगरेट की छाई\nहाथ उठाऊँ, इसके पहले ठमक गई है- दीठ किसी के-\nनाम कढ़े रुमाल पर।\nधरे हथेली गाल पर...।\n\nगए क्षणों की पगध्वनियों को झेल रहा है कुहरा\nमैं आवाज़ लगाने को हूँ- दिया सांझ का मना कर रहा-\nकहता ठहर, न गुहरा!\nदेख कि कल तक घुटनों के बल चलने वाला चाँद\nआज बाँटने स्वप्न रुपहले-क्षितिजों के झुरमुट से उभरा\nठण्डी हँसी उछालकर।\nधरे हथेली गाल पर...।\n\nथम-सा गया आज कल मन का दूर-दूर तक जाना।\nबहुत भला लगता है अब तो- उकड़ूँ बैठे हरी घास पर-\nअपने को दुहराना ।\nकाश कि कोई आकर मुझसे फिर न कभी कुछ कहता\nनन्हा तिनका लिए हाथ में- यों ही जीने की तबियत करती है\nपूरे साल भर।\nधरे हथेली गाल पर...।\n\n","author":"शलभ श्रीराम सिंह","title":"धरे हथेली गाल पर \/ शलभ श्रीराम सिंह"},{"poem":"आनेवाले! स्वागत!\nजानेवाले! विदा!\nअगले चौराहे पर इन्तज़ार...\nशुक्रिया!\n\nख़त लिखना- फागुनी बतास जब खुले!\nहाँ, लिखना- दूध में गुलाल जब घुले!\nलिखना जी: फूले जब हरसिंगार...\nशुक्रिया!\n\nबौर लगे आमों का हाल चाल भी लिखना!\nमधु मासे बौने मन की उछाल भी लिखना!\nलिखना: जब झुक-झूमे नीम-डार...\nशुक्रिया!\n\nलिखना: पोखर-तीरे हंस युग्म का होना ।\nकिरणों सिरहाने रखकर लहरों का सोना ।\nलिखना: जब जलकुम्भी हो उधार...\nशुक्रिया!\n\n","author":"शलभ श्रीराम सिंह","title":"आनेवाले ! स्वागत \/ शलभ श्रीराम सिंह"},{"poem":"चिड़िया की चोंच से छिटके दाने की तरह\nविचार गिरा है भूमि पर अभी-अभी\nध्वंस का संकेत पा चुकी है पृथ्वी\n\nविस्फोट कितना शांत है\nकितना शांत है नष्ट होने के क्रम में संसार\nब्रह्मांड कितना शांत है\nनयी सृष्टि के सपनों से लैस\n\nआकृतियों का उच्छृंखल अनुनाद\nध्वनियों में धधक भर रहा है दिन-रात\nकि कोई छाया ही बची रह जाए कहीं छोटी-सी\n\nमृत्यु की पलकें धीरे-धीरे खुल रही हैं\nजीवन को जन्म लेता देखने के लिए\nबार-बार\n\nनाश के मानचित्र में\nअंकित हो रहा है\nविध्वंस का स्वर्ग\n\n\nरचनाकाल: 1991\n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"विध्वंस का स्वर्ग \/ शलभ श्रीराम सिंह"},{"poem":"आँखें उठी हुई हैं\nआदम कद आस्था कि एक स्त्री  खड़ी है सामने\nकठवत के पानी को गंगा में बदलने की शक्ति से भरपूर\nएक चंगा मन सहेजे अपने भीतर\nमोची की आँखों में\nसिर्फ़ राँपी नहीं हो सकती है कोई स्त्री\n\nआँखें उठी हुई हैं\nइतिहास का एक पन्ना  खड़ा है सामने\nपूरे परिदृश्य में सम्मान की तरह\nव्यवधान से थोड़ा ऊपर, नीचे थोड़ा आग्रह और निवेदन से\nमोची की आँखों में\nसिर्फ़ सूजा नहीं हो सकता है कोई पुरुष\n\nआँखें उठी हुई हैं\nसामने बच्चे की शक्ल में खड़ा है पुष्पित अनुराग\nपंखुड़ी-पंखुड़ी खुलकर  खिलने का सपना परोसता\nहास की  सुगंध से सुवासित करता मन को\nमोची की आँखों में\nसिर्फ़ सूता नहीं हो सकता है कोई भी बच्चा\n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"मोची  की आँखों में \/ शलभ श्रीराम सिंह"},{"poem":"खूब-खूब हुआ काव्य-पाठ\nखूब-खूब सराहा गया एक दूसरे को जमकर\nखूब-खूब जगा और जगाया गया आत्मबोध\nश्रोता चुपचाप रहे की शायद कहीं हों उनके भी शब्द\nउनका भी कोई बिम्ब हो कहीं\nकहीं कोई जानी- पहचानी लय उनकी हो अपनी\nया फिर कोई बात\nघर-घाट, बाजार-हाट, लूट-पाट भी\n\nकुछ भी नहीं था कहीं केवल काव्य-पाठ\nकाव्य-पाठ केवल था कवियों की भाषा में\nकवियों की बातचीत की तरह\nयहाँ तक की समय भी अनुपस्थित था\nवहाँ\nउनके बीच\n\n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"काव्य-पाठ \/ शलभ श्रीराम सिंह"},{"poem":"अपने बड़े बेटे संजय के लिए\n\nरात के अन्धेरे में\nट्रैक्टर चल रहा है की बड़बड़ा रहा है आसमान\nकिसान का बेटा काम पर है\nअसाढ़ के लाम पर तैनात जवान सिपाही\nपत्नी प्रतीक्षा कर रही है घर में जला कर दिया\nकि अब थमे-अब थमे ट्रैक्टर की आवाज़\nकि आसमान की बडबड़ाहट, कि उसकी बेचैनी\nनिगाह की तरह लपकती है ट्रैक्टर की रोशनी\nबुझ जाए दरवाजे पर पहुँच कर और...\n\nबखार के बेचैन धान अँखुओं के मुँह\nदेखना चाहते हैं\nमाटी की गोद में अपना पुनर्जन्म\n\nहरियाली में ढलना चाहते हैं एक बार\nधूप का रंग लेने से पहले\n\nदलान में जाग रहा है घर का सबसे बड़ा पुरखा\nघर में सो रहा है सब से छोटा बच्चा\nखेत में बड़बड़ा रहा है आसमान\nकि ट्रैक्टर चल रहा है\nरात के अन्धेरे में\n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"रात के अन्धेरे में ट्रैक्टर \/ शलभ श्रीराम सिंह"},{"poem":"छिपाने लायक कुछ भी नहीं है\nफिर भी छिपाते जा रहे हैं हम\nजैसे प्यार\n\nतोड़ने लायक कुछ भी नहीं है\nफिर भी तोड़ते जा रहे है हम\nजैसे फूल\n\nउठाने लायक कुछ भी नहीं है\nफिर भी उठाते जा रहे हैं हम\nजैसे आसमान\n\nदेने लायक कुछ भी नहीं है\nफिर भी देते जा रहे हैं हम\nजैसे  जान\n\nछिपाने के लिए बहुत-बहुत है नफरत\nबहुत-बहुत अहंकार है तोड़ने के लिए\nउठाने के लिए कम कहाँ हैं नैतिकताओं के बोझ\nदेने के लिए इम्तहानों की कमी कहाँ है\nज़िन्दगी में हमारी\n\nरचनाकाल: 1993\n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"अब भी \/ शलभ श्रीराम सिंह"},{"poem":"बाइबिल नहीं पढ़ी मैंने\nनहीं, कुरान नहीं\nगीता नहीं पढ़ी मैंने\n\nपढ़ा तुमको\nखुद को पढ़ा मैंने\n\nचढ़ा एसे पहाड़  पर\nजिस पर शायद ही चढ़ा हो कोई\nऊँचाई ऐसी\nकि अश-अश कर उठे सितारे\n\nनीचे जमीन को दूर-दूर तक पता नहीं\nयहाँ एक आग जल रही है\nनिकल रहे हैं लपटों से हमी-हम बार-बार\nअपनी पुकारों के प्रत्युतर में\n\nबाइबिल नहीं पढ़ी मैनें\n\nरचनाकाल: 1993\n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"पढाई \/ शलभ श्रीराम सिंह"},{"poem":"छोड़ कर चली जाती है पत्नी\nप्रेमिकाएँ चली जाती हैं छोड़ कर जब\nचले जाते हैं छोड़ कर जब दोस्त-यार सारे के सारे\nबेटियाँ हाथ थाम लेती हैं आगे बढ़ कर\n\nजवान बेटों की नींद में व्यवधान होता है बाप\nव्यवधान होता है बहुओं के निजी सुख में\nअपने अकेलेपन में लहू लुहान\nजीवित व्यवधान होता है बाप पूरे मकान के वजूद में\n\nव्यवधान को मानकर आशीर्वाद\nबेटियाँ सर पर बिठा लेती हैं\nसजा लेती हैं आँखों में\nपलकों पर उठा लेती हैं बेटियाँ\nसब के सब छोड़ कर चले जाते हैं जब\n\nरचनाकाल: 1993\n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"बेटियाँ \/ शलभ श्रीराम सिंह"},{"poem":"रात थम-थम के ढल रही होगी \nयाद पहलू बदल रही होगी \n\nना-उम्मीदी सम्हल रही होगी \nआग पानी पे चल रही होगी \n\nसब्र का उसके इम्तहाँ होगा\nसिर्फ़ तस्वीर जल रही होगी \n\nदिल के दहलीज़ पे जो ठहरी है\nशाम टाले न टल रही होगी \n\nऐ शलभ! एक बा-वकार वफ़ा \nग़म से ख़ुशियाँ बदल रही होगी \n\n\nरचनाकाल: 4 फ़रवरी 1982\n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"रात थम-थम के ढल रही होगी \/ शलभ श्रीराम सिंह"},{"poem":"नाम पे मेरे हामी भर थी पर हामी से जल गए लोग।\nकाश! कि मैं बदनाम न होता बदनामी से जल गए लोग।।\n\nबज़्मे-जहाँ भी उस अत तौबा कोना-कोना छाने कौन।\nमैं नाकाम थका बैठा था नाकामी से जल गए लोग।।\n\nहोती मुझमें ख़ूबी तो फिर ख़ूबी की मैं सोचता ख़ैर।\nख़ामी-ख़ामी भर हूँ पर ख़ामी से जल गए लोग।।\n\nख़ास-उल-ख़ास के चर्चे हर सू ख़ूब है यारो बज़्मे- आप।\nख़ासी ठंडी सीरत वाले इक आमी से जल गए लोग।।\n\nकू-ए-बुताँ में ज़ेरे- अदालत सुबह 'शलभ' की पेशी थी।\nमुंसिफ़ की क्या बात करो लो आसामी से जल गए लोग।।\n\n\nरचनाकाल: 3 जनवरी 1983\n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"नाम पे मेरे हामी भर थी पर हामी से जल गए लोग \/ शलभ श्रीराम सिंह"},{"poem":"जो सपने हमने बोए थे नीम की ठंडी छाँवों में।\nकुछ पनघट पर छूट गए कुछ काग़ज़ की नावों में।।\n\nउम्र की रौ में बहने वाली बिजली को मालूम नहीं।\nएक समंदर भी सोया है इन घनघोर घटाओं में।।\n\nपास कहीं फागुन के दिन हैं मन हाथों से छूट रहा।\nसरसों की भीनी ख़ुशबू है इन मदमस्त हवाओं में।।\n\nनील गगन पर तारे  छिटके खेत में अलसी फूल गई।\nसारी नदियाँ डूब रहीं हैं अपनी ही धाराओं में।।\n\nपायल बिछुआ ईंगुर रोली हल्दी रंग गुलाल सभी।\nरूप की पिछली तस्वीरें हैं आज की सुन्दरताओं में।।\n\nदर्द की धुन पर एक हक़ीक़त याद के नगमें छेड़ रही।\nनाच रही है महफ़िल-महफ़िल घुँघरू बाँधे पावों में।।\n\nपलकों पर ठहरा है आँसू ठहरा-ठहरा काँप रहा।\nकोई ताजमहल हिलता है वक़्त के गहरे घावों में।।\n\nशहर की रोशन गलियाँ अपने साये से बेजार हुईं।\nजंगल के सपने ज़िन्दा हैं अब तक चंद अलावों में।।\n\nआग के मंदिर में बिठला कर मोम की मूरत पूज रहा।\nआप 'शलभ'को ढूँढ रहे हैं अब तक दीप-शिखाओं में।।\n०६-०३ -१९८४\n\n\nरचनाकाल: 8 मार्च 1984\n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"जो सपने हमने बोए थे नीम की ठंडी छावों में \/ शलभ श्रीराम सिंह"},{"poem":"फिर हुआ\nपृथ्वी पर एक नए नर्क का निर्माण\nविपत्ति की चपेट में आई भाषा\nसंकट के घेरे में आई अभिव्यक्ति\nहोंठों से पुतलियों की और सरकने लगे शब्द\n\nफिर हुआ\nपृथ्वी पर नए नर्क का निर्माण\nविरूपता की आधुनिकता को बरकरार रखने के लिए\nबरकरार रखने के लिए विकलांगता की अस्मिता\nचिपचिपी काली बारिश की पहचान पक्की करने के लिए\n\nफिर हुआ\nपृथ्वी पर एक नए नर्क का निर्माण\nआदमी की चीख़ और बमों के धमाकों के बीच\nसुरक्षित रखने के लिए अपना जातीय संगीत\nआदेशवर्षी कंठों ने गया सर्वनाश का युगल गान\n\nविध्वंस की तलछट से बना\nनर्क का यह नमूना\nसंसार के\nसर्वाधिक सभ्य और जिद्दी हाथों ने तैयार किया\nपृथ्वी पर एक नये नर्क का निर्माण हुआ फिर\n\nरचनाकाल: 23.10.1991\n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"नया नर्क \/ शलभ श्रीराम सिंह"},{"poem":"आफ़िस  के बाहर भी\nआफ़िस के भीतर के आदमी से ज़्यादा ताक़तवर है वह\nयहाँ तक कि आक्रामक भी\n\nडीजल की चिंता है उसे ,चिंता है बिजली की\nपानी के लिए बेचैन है वह बेपानी का पुश्तैनी तानाशाह\nदेखता हुआ भूत-भविष्य-वर्तमान के क्रियापदों की गड़बड़ी \nबेचैन है कि खाड़ी का युद्ध उसके बिना लड़ा गया\nबेचैन है की आतंकवाद बढ़ गया उसके बिना\nबेचैन है कि दंगों में सीधी शिरकत नहीं रही उसकी\n\nदुखी है कि पिछड़ा जन उसका अब नहीं रहा\nनहीं रहा उसका अल्पसंख्यक समुदाय\nकेवल सवर्ण भी नहीं रहे अब उसके\n\nभावी मतयुद्ध के विनिर्णय से डरा हुआ\nबाहर से हँसता है भीतर-भीतर भयभीत\nघर फूट जाने की आशंका से विचलित\nआफ़िस के भीतर के आदमी से ज़्यादा ताक़तवर है वह\nआफ़िस  के बाहर भी। \n\n\nरचनाकाल: 23.02.1991\n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"वह \/ शलभ श्रीराम सिंह"},{"poem":"कनपटी के पास\nफूल की तरह खिल गई है वह\nबोल के भीतर से पैदा होती हुई हवाओं में\n\nबिलम्बित के पहले छोर पर\nसितार की आवाज़ जैसी वह\nअपने नन्हे पैरों पर चल रही है मेरी स्मृति में अब भी\nइच्छा के मासूम बिम्ब का नाम है शिन्नी\nशिन्नी आत्मीयता के सम्मिलित हस्ताक्षर का नाम है\nविदिशा की एक नन्ही बच्ची का नाम है शिन्नी। \n\n\nरचनाकाल: 24.02.1991\n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"शिन्नी \/ शलभ श्रीराम सिंह"},{"poem":"जिस दिन अच्छी कविता लिखोगे\nअपनों से दूर हो जाओगे\n\nजिस दिन अच्छी कविता लिखोगे\nनौकरी से हाथ धो बैठोगे\n\nजिस दिन अच्छी कविता लिखोगे\nप्यार करने वाले हवा हो जाएंगे\n\nजिस दिन अच्छी कविता लिखोगे\nअकेले रह जाओगे एक दम\n\nजिस दिन अच्छी कविता लिखोगे\nछोड़ दिए जाओगे अपने हाल पर\n\nजिस दिन अच्छी कविता लिखोगे\nपागल करार कर दिए जाओगे सहसा\n\nजिस दिन अच्छी कविता लिखोगे\nमार दिए जाओगे अचानक\n\nजिस दिन अच्छी कविता लिखोगे\nज़िन्दा जला दिए जाओगे चौराहे पर उसी दिन\n\nजिस दिन अच्छी कविता लिखोगे\nईश्वर में तब्दील कर दिए जाओगे   चुपचाप\n\n\nरचनाकाल: 20.04.1991\n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"जिस दिन \/ शलभ श्रीराम सिंह"},{"poem":"मुहब्बत के खिलाफ़\nलामबंद तहजीब का मज़ाक जारी है\n\nजारी है फिर भी\nफूलों का खिलना\nबर्फ़ का गिरना\nधूप का हँसना\nऔर अँधेरे का खिलखिलाना\n\nपहाड़ों की रंगत बरकरार है पहले की तरह\nपहले की तरह बरकरार है नदियों की रफ़्तार\nझरनों की ललकार बरकरार है पहले की तरह\n\nजानवरों की नीद में खलल पड़ रहा है इसके वावजूद\nइसके वावजूद बच्चे संजीदा हुए हैं रह-रहकर\nऔरतें ज़रूरत से ज़्याद ख़ामोश होती गई हैं इसके वावजूद\n\nमुहब्बत के खिलाफ़\nलामबंद तहजीब का मज़ाक जारी है\n\n\nरचनाकाल: 30.04.1991\n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"नफ़रत का माहौल \/ शलभ श्रीराम सिंह"},{"poem":"सोये हुए लोगों के बीच जागना पड़ रहा है मुझे\nपरछाइयों से नीद में लड़ते हुए लोग\nजीवन से अपरिचित अपने से भागे\nअपने जूतों की कीलें चमका कर संतुष्ट\nसंतुष्ट अपने झूठ की मार से\nअपने सच से मुँह फेर कर पड़े\nरोशनी को देखकर मूँद लेते हैं आँखें\n\nसोते हुए लोगों के बीच जागना पड़ रहा है मुझे\nऋतुओं से डरते हैं, ये डरते हैं ताज़ा हवा के झोंकों से\nबारिश का संगीत इन पर कोई असर नहीं डालता\nपहाड़ों की ऊँचाई से बेख़बर\nसमन्दरों की गहराई से नावाकिफ़\nरोटियों पर लिखे अपने नाम की इबारत नहीं पढ़ सकते\nतलाश नहीं सकते ज़मीन का वह टुकड़ा जो इनका अपना है\n\nसोये हुए लोगों के बीच जागना पड़ रहा है मुझे\nइनकी भावना न चुरा ले जाए कोई\nचुरा न ले जाए इनका चित्र\nइनके विचारों की रखवाली करनी पड रही है मुझे\nरखवाली करनी पड रही है इनके मान की\nसोये हुए लोगों के बीच जागना पड़ रहा है मुझे\n\n\nरचनाकाल: 1991\n\n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"सोये हुए लोगों के बीच जागना पड़ रहा है मुझे \/ शलभ श्रीराम सिंह"},{"poem":"मुर्गी कुड़कुड़ाई है\nसहेली मुर्गी से अपने जोड़े का चर्चा कर रही है शायद\nशायद मन पसंद बाँके मुर्गे के लिए कोई  पैगाम दे रही है वह\nया फिर\nआदमिओं की दुनिया में\nबचे रहने की किसी कोशिश पर\nमशविरा कर रही है भरोसेमंद सखी के साथ\nकी प्लेट में मसाले की खुशबू का हिस्सा बनना\nअशुभ है मुर्गों के लिए\nअशुभ है नाश्ते में मुर्गियों के अंडों का शामिल किया जाना\n\nमुर्गी कुड़कड़ाई है\nबिल्ली या बाज के कहीं बिलकुल पास होने का\nसंकेत है यह\nनेवला भी हो सकता है वहाँ\nसाँप भी\nदोनों साथ-साथ नहीं होंगे वहां\nमुर्गी की आवाज़ के दायरे में\nवहाँ केवल भय है\nसतर्क भय केवल\nअपनी बिरादरी और बच्चों को सावधान करता\n\nमुर्गी कुड़कुड़ाई है\nदाने छिड़के जा रहे हैं आस-पास\nचज़ों को तालीम देने का वक़्त है यह मुर्गी के लिए\nज़िन्दगी और अनाज के सरोकार पर कुछ बोल रही है वह\nमुर्गे के लिए हिदायत भी हो सकती है उसमें\nकि चूजों का हिस्सा न खाए वह\n\n\n\nरचनाकाल: 1991 विदिशा\n\n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"मुर्गी कुड़कुड़ाई है \/ शलभ श्रीराम सिंह"},{"poem":"ऐसे मत छुओ घाव को\nघाव को पहले मन में बसाओ\nउतारो धीरे-धीरे हाथों में\nउंगलियों तक ले आओ धीरे-धीरे\nछुओ, फिर छुओ घाव को घाव की तरह \n\nआँखों से कहाँ दिखता है घाव\nअनुभव में होता है वह\nशब्द की तरह कविता में आने से पहले\nकविता में शब्द की राह से आते अनुभव की तरह\nघाव में उतरो\nऐसे मत छुओ घाव को \n\nतीमारदार स्थितियों\nतुम्हारी मुस्कान कहाँ चली गई\nकहाँ चला गया तुम्हारा संस्पर्श\nकहाँ गया वह बोध\nतुम्हे संस्पर्श में जन्मता है जो\nघाव को छूने से पहले उसे वापस लाओ\nऐसे मत छुओ\nकि घाव है आखिर\n\n\n\nरचनाकाल: 1991 विदिशा\n\n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"घाव \/ शलभ श्रीराम सिंह"},{"poem":"औरत बनती लडकी\nबगैर लिखे पन्ने की तरह\nफड़फड़ाई\n\nफड़फड़ाई  और\nख़ुद से\nअलग हो गई\n\nअलग हो गई\nख़ुद में वापस न आने के लिए\nकभी \/\n\n\nरचनाकाल: 3 अप्रेल 1991  विदिशा\n\n\n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"प्रति विकास \/ शलभ श्रीराम सिंह"},{"poem":"तमाशा बनने की तैयारी ख़त्म हुई\nतमाशा बन गया है अब एक पूरा का पूरा आदमी |\n\nनाराज़ लोग ख़ुश हुए सारे के सारे\nदीदा-फाड़ अंदाज़ में देखते हुए उसकी ओर\nलगाते हुए कहकहा\nपीटते हुए ताली\nअपनी-अपनी थाली बजाने लगे है अब |\n\nतमाशा बना आदमी\nबदलता है तमाशबीनों को तमाशे में\nइसी तरह\nबना कर दीदा-फाड़\nलगवा कर कहकहा\nपिटवा कर ताली\nबजवा कर सबसे अपनी-अपनी थाली |\n\nआदमी को तमाशे की शक्ल में देखने की\nएक जायज और बेहतर सज़ा है यह |\n\n\nरचनाकाल: 29.06.1996, विदिशा\n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"सज़ा \/ शलभ श्रीराम सिंह"},{"poem":"चीते की तरह होता ही ख़तरा\nगफ़लत का जायजा लेता चुपचाप\n\nदबे पाँव सरकता है\nबोलने का मौक़ा दिए बगैर\nदबोच लेने को प्रस्तुत\n\nतुम्हारी गफ़लत की गवाही देती\nतुम्हारी चीख़\nख़तरे की घाटी में तब्दील हो गयी है अभी-अभी\n\nकिसी कहानी में शामिल तुम\nशामिल किसी चर्चा में\nकिसी गप-शप में शामिल\nलोगों को ख़तरे से आगाह कर रही हो अब\n\n\nरचनाकाल: 1995, विदिशा\n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"ख़तरा \/ शलभ श्रीराम सिंह"},{"poem":"अन्धेरे के बाहर एक निगाह है\nदेखती हुई अन्धेरे और एकान्त के सारे दृश्य\n\nभावनाओं के खेल में पराजित एक स्त्री\nएक पराजित पुरुष का वरण कर रही है वहाँ\n\nवहाँ अतीत की कलंक-कथाओं को भूल कर\nआश्रय दे रहा है एक मन दूसरे मन को\n\nएक शरीर दूसरे शरीर के समीप पहुँच रहा है धीरे-धीरे\nउभरता हुआ अन्धेरे के बाहर की उस निगाह में\n\nएक नए दृश्य-बंध की ओर मुड़ रही है जो\nजहाँ एक प्यारे और पुराने सम्बन्ध को\nअलविदा कह रहा है कोई हमेशा-हमेशा के लिए\n\n\nरचनाकाल: 1995, विदिशा\n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"अन्धेरे के बाहर एक निगाह \/ शलभ श्रीराम सिंह"},{"poem":"जब भी छोटा हुआ है मेरा रास्ता\nबड़ा कर लिया है उसे मैंने अपने आप\n\nख़त्म होते रास्ते को बढ़ा देना\nचढ़ा देना ख़ुद को पहाड़ पर\nबचपन में सीख लिया था मैंने यों  ही\n\nलम्बा रास्ता लम्बे उजालों-अन्धेरों से गुजरता है\nउतरता है खाइयों-समन्दरों-खाड़ियों में बेफ़िक्र\nबेसहारा करके ख़ुद पर भरोसा करने के क़ाबिल बना देता है\nबना देता है प्रत्यंचा से छूटा हुआ तीर\nधीर-वीर-गंभीर बना देता है लम्बा रास्ता\n\nज़िन्दगी के सफ़र में छोटे रास्तों की बात मत सुनो\nचलने का सवाल आए जब भी\nचुनो अपने लिए लम्बा रास्ता ...लम्बा रास्ता केवल\n\n\nरचनाकाल: 1994, विदिशा\n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"लम्बा रास्ता \/ शलभ श्रीराम सिंह"},{"poem":"पहाड़ी झरने की तरह\nचट्टानों से टकराते\nपहले-पहल मिले थे विजयकांत\n\nविजयकांत\nनद की तरह बहे तब से अब तक\nसमुद्र होने की प्रक्रिया में\nज्वारग्रस्त होते\nफिर-फिर मिले विजयकांत\nमेरे रेखांकित पानी को अर्थ देते\n\nअपनी पृथ्वी की सार्थकता को सींचते अनवरत\nजीते वैसे ही क़रीब-क़रीब\nजैसे मिले थे पहली बार\nविजयकांत...\n\n\nरचनाकाल: 30.05.1987\n\nशलभ श्रीराम सिंह ने यह कविता हिन्दी की साहित्यिक पत्रिका 'पुरुष' के सम्पादक विजयकांत जी के लिए लिखी थी, जो 'पुरुष' के जून'1998 के शलभ केन्द्रित अंक में प्रकाशित हुई थी।\n\n","author":"शलभ श्रीराम सिंह","title":"विजयकांत \/ शलभ श्रीराम सिंह"},{"poem":"ताज़ा-पकी रोटियों की महक\nमेरे नथुनों के आस-पास मंडरा रही है\nतुम्हें भूख लगी है शायद\n\nठंडे पानी का स्पर्श\nमेरे गले को सींचता हुआ जान पड़ रहा  है\nतुम्हें प्यास लगी है शायद\n\nबोझिल-बोझिल होती हुई\nझपकने लगी हैं मेरी पलकें\nतुम्हें नीद आ रही है शायद\n\n\nरचनाकाल: 1993, विदिशा\n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"शायद \/ शलभ श्रीराम सिंह"},{"poem":"आज़ादी की पचासवीं सालगिरह पर एक कविता\n\n\nनाश्ते के लिए भुनी हुई स्त्री का गोश्त लाया जाए \nहाथ धोने के लिए अगवा किये गए \nकिसी बच्चे की खोपड़ी में लाया जाए ठण्डा पानी \nशाल के बदले किसी निर्दोष नागरिक की चमड़ी लाई जाए \nमहामहिम परेड की सलामी लेने के लिए तैयार हो रहे हैं \n\nभ्रष्ट्राचार  के पचास वर्ष पूरे हुए\nबलात्कार और व्यभिचार के पचास वर्ष\nपूरे हुए पचास वर्ष हत्या और हाहाकार के \n\nमानवता के सारे प्रतिमान ढहाए गए\nबहाए गए घडियाली आँसूं जार-जार\nचढ़ाए गए आख़िरी ऊँचाई तक प्रार्थनाओं के स्वर\nभगवानों के घर जलाए और गिराए गए \n\nजी भर तबाह की गई दिलों की ख़ूबसूरती\nवादियों और बस्तियों पर तैनात हुए सन्नाटे\nगोलियों से खेले गए मज़हब और जबान के खेल\nमेल बरकरार रखने के लिए हिन्दू-मुस्लिम -जैन-सिख ईसाई का\nनारा लगते हुए 'भाई-भाई' का, पूरे हुए पचास वर्ष \n\nसवाल उठाते-उठाते -\nबोलियाँ नंगी हो गई हैं भाषाएँ छिनाल \nमनों की सुन्दरता समाप्त हो गई हैं तनों के विज्ञापनों से\nफिर भी कुछ लोगों के लिए\n'मचलती और झूमती हुई आ रही है आज़ादी '\nबर्बादी का ऐसा बेशर्म जश्न कब और कहाँ मनाया गया है इतिहास में?\n\nइस बीच लगातार हलाल हुए हैं भगत सिंहों के सपने\nबिस्मिलों की तमन्नाएँ ,अशफ़ाक‍उल्लाओं के जज्बात\nसुभाषों की ललकारें, गाँधीयों  के सन्देश और जयप्रकाशों की तड़प ,\nहिंसा और हड़प के पैरोकारों का ध्यान नहीं गया उधर\nकान नहीं गया किसी का दुर्घटना के इतनें कड़े कर्कश नाद पर \n\nभविष्य के अन्धेरों से भयभीत -\nरोशन उँगलियों की प्रतीक्षा करता रहा देश \nआज़ादी के पहले की बात और थी, आज़ादी के बाद की और है \nवह गुलामी का दौर था ,यह गुलामों का दौर है \nवनों की हरियाली नष्ट की गई इस बीच\nघोटा गया नदियों का गला\nपहाड़ों  की खाल खींची गई पूरी बेरहमी के साथ\n\nपशुओं की भूख तक भुनाई जा रही है शान से\nईमान के गले पर पाँव रख कर की जा रही है बेईमानी\nजान और जहान से बड़ा हो गया है पैसा\nकाहे की देशभक्ति ,नैतिकता काहे की, न्याय कैसा?\n\nज्ञान के मंदिरों में गुंडे तैयार किए जा रहे हैं यहाँ\nझकाझक परिधानों में विचर रहे हैं मूँछ मुंडे अपराधी\nपूरा का पूरा मुल्क इनके बाप की जागीर हो जैसे \n\nचारो ओर बोलबाला है तस्कर संस्कृति का\nरिश्वत-कमीशन-हवाला और घोटाला है चारों ओर\n\nऔर इस देश का परधान मन्तरी मजबूर है\nमजबूर है हमारा सब से बड़ा और विश्वसनीय सन्तरी\n\nएक सदा जीवित जन-संसार पर्दे के पीछे सरकाया जा रहा है\nदरकाया जा रहा है देश का भूगोल अपनी इच्छा भर\nदराँतियों से दराँतियाँ नहीं ,जातियों से जातियाँ भिड़ाई जा रही हैं\nवर्ण-विद्वेष की लडाइयाँ लडाई जा रही हैं ,वर्ग-संघर्ष  के बदले\nमूर्तियों की आड़ में जबरजोत की जंग जारी है\nएक ख़तरनाक चुप्पी तारी है कश्मीर से कन्याकुमारी तक \n\nउदार बनाये जाने के चक्कर में नगद से उधार होता जा रहा है देश\nउधार होता जा रहा है विश्वबाज़ार में बदलते हुए ख़ुद को \nजडी-बूटियों तक पर नहीं रह गया उसका अधिकार\nनीम तक को लाकर पटक दिया है बाज़ार की चौखट पर\nयह एक जीवित धिक्कार है हमारे लिए\n\nपिछले पचास वर्षों में इस देश की अंतरात्मा सो गई है\nगिद्धों और महागिद्धों की भूमि हो गई है इस देश की धरती \nसोने की चिड़िया की जान साँसत में है\nआफ़त में है कविता का एक-एक शब्द \nभ्रष्टाचार -बलात्कार -व्यभिचार -हत्या\nऔर हाहाकार के पचास वर्ष पूरे हुए\nपरेड की सलामी लेने के लिए तैयार हो रहे हैं\nमहामहिम \n\n\nरचनाकाल: 14-15 अगस्त 1997 , मध्य रात्रि ,विदिशा \n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"पूरे हुए पचास-वर्ष \/ शलभ श्रीराम सिंह"},{"poem":"अपने ही हाथों\nमारा जाता है योद्धा\n\nअपनी ही क़टार\nपिस्तौल या बन्दूक से\nकरनी होती है उसको आत्महत्या\n\nमृत्यु\nइसी रूप में आती है उसके पास\nबिना बोले\nबताए बिना चुपचाप धीरे-धीरे\n\n\nरचनाकाल: 1993, जौनपुर\n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"अंततः \/ शलभ श्रीराम सिंह"},{"poem":"तुम्हारी चुप्पी से डर कर अपने भीतर चला गया हूँ मैं\nअपनी आवाज़ों के दायरे में घूमता हुआ दिन-रात\n\nभीतर की यह यात्रा\nज़िन्दगी से मौत की ओर ले जाने वाली भले न हो\nज़िन्दगी से ज़िन्दगी की ओर ले जाने वाली नहीं है\n\nतुम्हारी चुप्पी  पर\nकोई सुबह उतर आती काश!\nउतर आती पूरे चाँद की रात!\nफूलों का मौसम उतर आता!\nउतर आती ठंडी-ठंडी फुहार!\n\nख़ुद से बाहर निकलने की कोशिश करता मै\nतुम्हारी आवाज़ों के दायरे में वापस आने के लिए दुबारा\n\n\nरचनाकाल: 1992, मसोढ़ा\n\n","author":"शलभ श्रीराम सिंह","title":"वापस आने के लिए \/ शलभ श्रीराम सिंह"},{"poem":"मरते हुए जानवर की आँख में\nआख़िरी तस्वीर है जंगल की\n\nमरती हुई चिड़िया की आँख में\nतिनके की है आख़िरी तस्वीर\n\nमरती हुई लडकी की आँख में\nआख़िरी तस्वीर है प्यार की\n\nमरती हुई औरत की आँख में\nघर की है आख़िरी तस्वीर\n\nमरते हुए आदमी की आँख में\nआख़िरी तस्वीर पत्थर की है\n\nकवि की आँख में आख़िरी तस्वीर\nदुनिया की है\n\n\nरचनाकाल: 1992, विदिशा\n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"आख़िरी तस्वीर \/ शलभ श्रीराम सिंह"},{"poem":"तुमसे अनुमति लेकर चला जाऊंगा एक दिन\nकभी न ख़त्म होने वाली उस यात्रा पर\nजीवन के पहले दिन हो गई थी जिसकी शुरुआत\n\nअब तक धूप की तरह मिले थे कुछ लोग\nकुछ लोग छाँव की तरह\nठंडक बनकर मिले थे कुछ लोग\nकुछ लोग गर्मी\n\nघाव की तरह मिलने वाले भी कम नहीं थे\nकम नहीं थे मरहम की तरह मिलने वाले\nअपनी तरह मिलीं केवल तुम\n\nअपनी तरह मिलने वालों से\nअनुमति लेकर जाना होता है उस यात्रा पर\nजीवन के पहले दिन होती है जिसकी शुरुआत\n\n\nरचनाकाल: 1992 मसोढ़ा\n\n","author":"शलभ श्रीराम सिंह","title":"केवल तुम \/ शलभ श्रीराम सिंह"},{"poem":"लडकी अकेली है अपने सुख में\nअपने दुःख में अकेली है लडकी\nअकेली है अपनी उत्तेजना और अपने आक्रोश में\n\nअकेली है अपने संवाद में\nअपनी चुप्पी में अकेली है लडकी\nअकेली है अपनी हँसी में\n\nअकेली है अपनी नीद में\nअपने सपनों में अकेली है लडकी\nअकेली है अपनी सुबहों में\n\nअकेली है अपनी दोपहरों में\nअपनी शामों में अकेली है लडकी\nअकेली-अकेली है अपनी किताबों में\n\nलडकी अकेली है अपनी तन्हाइयों में\nअपनी जम्हाइयों में अकेली है लडकी\nअकेली है अपनी अंगड़ाइयों में\nलडकी अकेली है इस वक़्त\n\n\nरचनाकाल: 1992 विदिशा\n\n","author":"शलभ श्रीराम सिंह","title":"लड़की अकेली है इस वक़्त \/ शलभ श्रीराम सिंह"},{"poem":"ज़िन्दगी ले जा रही है कि मौत\nमेरा समय कि तुम्हारा अकेलापन\nकोई न कोई तो ले जा रहा है मुझे ज़रूर\n\nज़िन्दगी भटकाएगी पहले की तरह\nमौत अलविदा कहने पर मजबूर करेगी सबसे\nमेरा समय बचे हुए कामों पर लगा देगा मुस्तैदी से\n\nतुम्हारा अकेलापन उदासियों की\nएक ऐसी दुनिया के हवाले कर देगा\nसब कुछ होगा जहाँ तुम्हारे अलावा\n\nकैसी होगी\nउदासियों की वह दुनिया\nतुम्हारे बगैर\nतुम्हारे अकेलेपन की याद दिलाती?\n\n\nरचनाकाल: 1992 मसोढ़ा\n\n","author":"शलभ श्रीराम सिंह","title":"तुम्हारा अकेलापन \/ शलभ श्रीराम सिंह"},{"poem":"कल भी मैं सफ़र में था, आज भी सफ़र में हूँ \nवक़्त के लबों पर हूँ, उम्र की नज़र में हूँ \n\nमहफ़िलों की बातें क्यों ,मंज़िलों के चर्चे क्या \nआपके शहर में हूँ, अपनी रहगुज़र  में हूँ \n\nअपनी यकताहाली का ज़िक्र मैं करूँ किससे \nअक्स तो नहीं हूँ मै फिर भी चश्मेतर में हूँ \n\nतिनका मत समझियेगा मुझको बहरे आलम का \nआदमी  हूँ  हस्ती  की   आख़िरी  सतर  में  हूँ \n\nअपने मिलने वालों से ऐ शलभ यह कहना है \nबुलबुलों के नगमों में तितलियों के पर में हूँ \n\n\nरचनाकाल: 30 जुलाई 1984, भोपाल \n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"कल भी मैं सफ़र में था,आज भी सफ़र में हूँ \/ शलभ श्रीराम सिंह"},{"poem":"हर ज़र्रा यहाँ शोला दहन है कि नहीं? है \nअब वक़्त के माथे पे शिकन है कि नहीं? है \n\nकहते थे कि दुनिया नहीं बदलेगी कभी भी \nबदला हुआ दुनिया का चलन है कि नहीं? है \n\nबिकने से भी बदतर है रेहन  होना किसी का \nदिल हो कि दिमाग रेहन है कि नहीं? है \n\nसर पर है कफ़न और जवाँ आरजू भी है \nपर दार है की नहीं रसन है कि नहीं? है\n\nरावन की सल्तनत तो शलभ अब भी है कायम \nपर राम के हिस्से में भी वन है कि नहीं? है \n\n\nरचनाकाल: 25 जून 1984, जगदलपुर \n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"हर ज़र्रा यहाँ शोला दहन है कि नहीं? है \/ शलभ श्रीराम सिंह"},{"poem":"रस्ते  में  कहीं  चाहने वाले  भी  पड़ेंगे \nदिल है तो कभी जस के लाले भी पड़ेंगे \n\nगैरों से गले मिलके लिपटने की चाह में \nअपनों  से कभी आप के पाले भी पड़ेंगे \n\nजिस नाम के हमनाम हों उस नाम के लिए \nहिस्से  में  कभी  देश  निकले  भी  पड़ेंगे  \n\nकहते हो सफ़रे जीस्त पे निकले हो, देखना \nकाँटों  के  लिए  पाँवों  में  छाले  भी  पड़ेंगे \n\nजिस घर से निकलने की 'शलभ ' सोच रहे हो \nलौटे  किसी  दिन  और तो  ताले  भी  पड़ेंगे \n\n\nरचनाकाल: 14 मई 1984, जगदलपुर \n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"रस्ते  में  कहीं  चाहने वाले  भी  पड़ेंगे \/ शलभ श्रीराम सिंह"},{"poem":"हस्ती को हसरत की नई रह गुज़र करो \nसूरज ढलान पर है शमआ को खबर करो \n\nयह सच है अन्धेरे का समंदर है सामने \nरोशन दिमाग लोगो! बढ़ो, बढ़के सर करो \n\nतारीकियों को शोर पिलाती है यह हवा \nमश अल बदस्त-बाजे जिरस तेज़तर करो [1] \n\nगो भीड़ बेशुमार है पर रास्ता तो है \nथोड़ा-सा सब्र रख के इसी पर सफ़र करो \n\nतुम तो नतीजतन ग़मे दुनिया की नज़्र हो \nअश्कों को अब न शामिले-ख़ूने जिगर करो \n\nयह हल्क-ए निज़ात है क्या सोच रहे हो \nकरना तुम्हे है जो भी शलभ सर-ब-सर करो \n\n\nरचनाकाल: 03 जनवरी 1983, विदिशा \n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\nशब्दार्थ:","author":"शलभ श्रीराम सिंह","title":"हस्ती को हसरत की नई रह गुज़र करो \/ शलभ श्रीराम सिंह"},{"poem":"ये सदाओं की बात चलने दो \nअब असाओं की बात चलने दो \n\nबावफ़ाई  है सर निगूँ जिन से \nबेवफ़ाओं की बात चलने दो \n\nअब दुआओं से घुट रहा है दम \nबददुआओं की बात चलने दो \n\nअब्रे-जुल्मत निगल गया जिनको \nउन शुआओं की बात चलने दो \n\nजिनकी तामीर है जहाने-अमल \nउन ख़ुदाओं की बात चलने दो \n\nजिनकी अजमत रही शोला नशीं \nउन अनाओं की बात चलने दो \n\nज़िक्रे-आतिश बहुत हुआ यारो \nअब हवाओं की बात चलने दो \n\nरोशनी  को जहाँ  पनाह मिले \nउन फजाओं की बात चलने दो \n\nमंज़िले जिनका इंतेख़ाब   करें \nऐसे पाँवों की बात चलने दो \n\nजिनके होने से हो गया हूँ ’शलभ’ \nउन खताओं की बात चलने दो \n\n\nरचनाकाल: 03 फ़रवरी 1982,\n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"ये सदाओं की बात चलने दो \/ शलभ श्रीराम सिंह"},{"poem":"गर्मी की दोपहर का रंग ज़िस्म पर लिए\nख़ुशबू की तरह साँस में घुलने लगी है वह\n\nदेखा निगाह भर के तो पलकें फड़क उठीं\nरुत की नई किताब सी खुलने लगी है वह\n\n\nरचनाकाल: 25 अगस्त 1984\n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"रुत की नई किताब-सी खुलने लगी है वह \/ शलभ श्रीराम सिंह"},{"poem":"आपने जिसमें रंग भरा था, वह तस्वीर बदल गई है\nअब तो कानों-कान चलेगी, आख़िर बात निकल गई है\n\nनीद में खोए तिफ़्ल के मुँह से रंग-बिरंगे फूल झरे\nशायद पिछली भोर की लाली दीप की लौ में ढल गई है\n\nटूटी किश्ती, दूर किनारा, सर पर है घनघोर घटा\nऐसे में तफ़ानों की नीयत भी चुपचाप बदल गई है\n\nसाहिल-साहिल शोर बया है दरिया-दरिया चर्चा है\nआज किसी माँझी की शायद तूफ़ानों से चल गई है\n\nमावस का मतलब बेटी की दुखिया माँ समझती है\nभूख की मारी रात अचानक चाँद को आज निगल गई है\n\nबाप की इज्ज़त मांग के सपनों से टकरा कर टूट गई है\nख़ून में डूबी रेल की पटरी, चीख़ हवा  को चीर गई है\n\nघटना तो कुछ ख़ास नहीं है, बात किसी की टल गई है\nफूल से तन में आग लगा कर एक सुहागन जल गई है\n\nसबने  शलभ को हँसते देखा पत्थर की  बौछारों में\nआपके हाथ से लगने वाली फूल की पँखुरी खल गई है\n\n\n\nरचनाकाल: 15 मार्च 1984\n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"आपने जिसमें रंग भरा था, वह तस्वीर बदल गई है \/ शलभ श्रीराम सिंह"},{"poem":"आपकी नज़रों तक हम पहँचे कुछ मख़सूस ख़यालों से \nलोग तो दिल तक आ जाते है चलकर चंद सवालों से \n\nख़ैर हो उनकी जिनके लब तक  उन हाथों से जाम गए \nजिन  हाथों  ने फूल चुने हैं  पेड़  से बिछड़ी  डालों  से \n\nआँखों में पानी, मन में  बादल,  होंट पे चुप्पी बैठी कोई\nदिल से दिल की  बात हुई है   दो  हिलते रूमालों से \n\nजिनके  घर  की  छत से होकर सूरज रोज़ गुजरता है \nउन तक कोई किरन न पहुँची पिछले अनगित सालों से \n\nबे दस्तक-बेजान  घरों  के दरवाज़े  मुँह  खोल  न  दें \nआज तो  कमरों  की  तस्वीरें  उलझी हैं  दीवालों  से  \n\nसाबित चेहरा लेकर कैसे आज 'शलभ' तुम घूम रहे \nझाँक  रहे  हैं  टूटे-टूटे  दरपन  घर  के  आलों  से \n\nचाँद  पहाड़ी  के  पिछवाड़े मुँह लटका कर बैठ गया \nरूठ  गया  हो  जैसे  कोई  अपने  ही  घर वालों  से \n\n\nरचनाकाल: 14 मार्च 1984, आगरा\n\nशलभ श्रीराम सिंह की यह रचना उनकी निजी डायरी से कविता कोश को चित्रकार और हिन्दी के कवि कुँअर रवीन्द्र के सहयोग से प्राप्त हुई। शलभ जी मृत्यु से पहले अपनी डायरियाँ और रचनाएँ उन्हें सौंप गए थे।\n\n","author":"शलभ श्रीराम सिंह","title":"आपकी नज़रों तक हम पहुँचे कुछ मख़सूस ख़यालों से  \/ शलभ श्रीराम सिंह"},{"poem":"कमज़ोर घोड़ों पर चढ़कर युद्ध नहीं जीते गए कभी\nकमज़ोर तलवार की धार से मरते नहीं है दुश्मन\nकमज़ोर कलाई के बूते उठता नहीं है कोई बोझ\n\nभयानक हैं जीवन के युद्ध\nभयानक है जीवन के शत्रु\nभयानक हैं जीवन के बोझ\n\nतुमने कहाँ लड़ा है कोई यद्ध?\nकहाँ उठाई है तलवार अभी तुमनें?\nकहाँ संभाला है तुमने कोई बोझ?\n\nयथार्थ के पत्थर\nकल्पना की क्यारियों को\nतहस-नहस कर देते हैं।\n\nकद्दावर घोड़ों\nमजबूत तलवारों\nदमदार कलाईयों के बिना\nमैदान मारने की बात बे-मानी है।\n\nआत्महत्या का रास्ता उधर से भी है\nजिधर से गुजरने की नासमझ तैयारी में\nरात को दिन कहने की जिद कर रही हो तुम।\n\nयुद्ध\nकमज़ोर घोड़ों पर चढ़कर\nकभी नहीं जीते गए\n\n\nरचनाकाल: 1992 मसोढ़ा\n\n","author":"शलभ श्रीराम सिंह","title":"तुमने कहाँ लड़ा है कोई युद्ध \/ शलभ श्रीराम सिंह"}]
[{"poem":"सृष्टि की पहली सुबह थी वह!\nकहा गया मुझसे\nतू उजियारा है धरती का\nऔर छीन लिया गया मेरा सूरज!\nकहा गया मुझसे\nतू बुलबुल है इस बाग़ का\nऔर झपट लिया गया मेरा आकाश!\nकहा गया मुझसे\nतू पानी है सृष्टि की आँखों का\nऔर मुझे ब्याहा गया रेत से\nसुखा दिया गया मेरा सागर!\nकहा गया मुझसे\nतू बिम्ब है सबसे सुन्दर\nऔर तोड़ दिया गया मेरा दर्पण ।\n\nबाबा कबीर की कविता की माटी  की तरह नहीं,\nपेपर मैशी की लुगदी की तरह\nमुझे \"रूंदा\" गया,\nकिसी-किसी तरह मैं उठी,\nएक प्रतिमा बनी मेरी,\nकोई था जिसने दर्पण की किरचियाँ उठाई\nऔर रोम-रोम में प्रतिमा के जड़ दी!\nएक ब्रह्माण्ड ही परावर्तित था\nरोम-रोम में अब तो!\nजो सूरज छीन लिया था मुझसे\nदौड़ता हुआ आ गया वापस\nऔर हपस कर मेरे अंग लग गया!\nआकाश खुद एक पंछी-सा\nमेरे कन्धे पर उतर आया ।\n\nवक़्त सा समुन्दर मेरे पाँव पर बिछ गया,\nधुल गई अब युगों की कीचड़!\nअब मैं व्यवस्थित थी!\nपूरी यह कायनात ही मेरा घर थी अब!\nअपने दस हाथों  से\nकरने लगी काम घर के और बाहर के!\nएक घरेलू दुर्गा\nभाले पर झाड़न  लपेट लिया मैंने\nऔर लगी धूल झाड़ने\nकायदों की, वायदों की, रस्मों की, मिथकों की,\nइतिहास की मेज भी झाड़ी!\nमहिषासुर के मैंने काट दिए नाख़ून,\nनहलाकर भेज दिया दफ़्तर!\nएक नई सृष्टि अब\nमचल रही थी मेरे भीतर!\n\n","author":"अनामिका","title":"जनम ले रहा है एक नया पुरुष-1 \/ अनामिका"},{"poem":"महाकाल सृष्टि का नौवाँ महीना है, छत्तीसवाँ महीना\nमेरे भीतर कुछ चल रहा है\nषड़यन्त्र नहीं, तन्त्र-मन्त्र नहीं,\nलेकिन चल रहा है लगातार!\nबढ़ रहा है भीतर-भीतर\nजैसे बढ़ती है नदी सब मुहानों के पार!\nघर नहीं, दीवार नहीं और छत भी नहीं\nलेकिन कुछ ढह रहा है भीतर:\nजैसे नई ईंट की धमक से\nमानो ख़ुशी में\nभहर जाता है खण्डहर!\nदेखो, यहाँ ... बिलकुल यहाँ\nनाभि के बीचो-बीच\nउठते और गिरते हथौड़ों के नीचे\nलगातार जैसे कुछ ढल रहा है\nलोहे के एक पिण्ड-सा\nथोडा-सा ठोस और थोड़ा तरल\nकुछ नया और कुछ एकदम प्राचीन\nपल रहा है मेरे भीतर,\nमेरे भीतर कुछ चल रहा है\nदो-दो दिल धड़क रहें हैं मुझमें,\nचार-चार आँखों से\nकर रही हूँ आँखें चार मैं\nमहाकाल से!\nथरथरा उठें हैं मेरे आवेग से सब पर्वत,\nठेल दिया है उनको पैरों से\nएक तरफ़ मैंने!\nमेरी उसाँसों से काँप-काँप उठते हैं जंगल!\nइन्द्रधनुष के साथ रंगों से\nहै यह बिछौना सौना-मौना!\nजन्म ले रहा है एक नया पुरुष\nमेरे पातालों से --\nनया पुरुष जो कि अतिपुरुष नहीं होगा --\nक्रोध और कामना की अतिरेकी पेचिश से पीड़ित,\nस्वस्थ होगी धमनियाँ उसकी\nऔर दृष्टि सम्यक --\nअतिरेकी पुरुषों की भाषा नहीं बोलेगा --\nस्नेह-सम्मान-विरत चूमा-चाटी वाली भाषा,\nबन्दूक-बम-थप्पड़-घुडकी-लाठी वाली भाषा,\nमेरे इन उन्नत पहाड़ों से\nफूटेगी जब दुधैली रौशनी\nयह पिएगा!\nअन्धियारा इस जग का\nअंजन बन इसकी आँखों में सजेगा,\nझूलेगी अब पूरी कायनात झूले-सी\nफिर धीरे-धीरे खड़ा होगा नया पुरुष --\nप्रज्ञा से शासित संबुद्ध अनुकूलित,\nप्रज्ञा का प्यारा भरतार,\nप्रज्ञा को सोती हुई छोड़कर जंगल\nइस बार लेकिन नहीं जाएगा ।\n\n","author":"अनामिका","title":"जनम ले रहा है एक नया पुरुष-2  \/ अनामिका"},{"poem":"मृत्यु का क्या!\nवह तो मुहल्ले की लड़की है!\nआगे नाथ, न पीछे पगहा!\nकाली माई की तरह बाल खोले हुए\nघूमती रहती है इधर से उधर\nदूअर-टापर |\nएक बड़ी झाड़ू लिए\nघूमती है वह\nऔर झुककर बुहारती है\nकौशल से पूरी सड़क\nआकाश एक बड़ी बोरी है\nउसकी ही पीठ पर पड़ी!\nझाड़ू लगाती-लगाती\nधम्म बैठ जाती है\nवह तो कभी-भी कहीं\nऔर देखते-देखते\nघेर लेते हैं उसको\nशूशी-शूशी खेलते\nपिल्ले-बिलौटे और चूजे\nवृद्धाएँ उसको बहुत मानती हैं;\nटूटी हुई खाट पर\nटूटी हुई देह\nऔर ध्वस्त मन लेकर\nपड़ी हुई वृद्धाएँ\nबची हुई साँसों की पोटली\nऔर एक टूटी मोबाइल\nतकिये के नीचे दबाए\nकरती हैं इसकी प्रतीक्षा\nकि वह किलकती हुई\nकहीं से आए,\nजमकर करे तेल मालिश,\nकहीं ले जाए!\nउसके लिए छोड़ देती हैं वे\nएक आटे की लोई!\nखूब झूर-झूर सेंकती है\nवह जीवन की रोटी!\nसाँसों की भट्ठी के आगे\nछितराई हुई\nधीरे-धीरे तोड़ती है\nवह अपने निवाले तो\nपेशानी पर उसके\nएक बूँद चमचम पसीने की\nगुलियाती तो है ज़रूर\nपर उसे वह नीचे टपकने नहीं देती\nआस्तीन से पोंछ देती है ढोल ढकर कुरते के!\nकम-से-कम पच्चीस बार\nहमको बचाने की कोशिश करती है\nहमारे टपकने के पहले!\nबड़े रोब से घूमती है\nइस पूरे कायनात में यों ही!\nआपकी परछाईं है न वह,\nआप उसे बाँध नहीं सकते\nहाँ, लाँघ सकते हैं सातों समुन्दर,\nपर अपनी परछाईं लाँघ नहीं सकते!\nडरना क्या!\nवह तो रही,\nवह रही --\nमृत्यु ही तो है न,\nमृत्यु-मुहल्ले की लड़की!\n\n","author":"अनामिका","title":"जनम ले रहा है एक नया पुरुष-3  \/ अनामिका"},{"poem":"पढ़ा गया हमको \nजैसे पढ़ा जाता है काग़ज \nबच्चों की फटी कॉपियों का \n‘चनाजोरगरम’ के लिफ़ाफ़े के बनने से पहले! \nदेखा गया हमको \nजैसे कि कुफ्त हो उनींदे \nदेखी जाती है कलाई घड़ी \nअलस्सुबह अलार्म बजने के बाद!  \n\nसुना गया हमको \nयों ही उड़ते मन से \nजैसे सुने जाते हैं फ़िल्मी गाने \nसस्ते कैसेटों पर \nठसाठस्स ठुंसी हुई बस में!  \n\nभोगा गया हमको \nबहुत दूर के रिश्तेदारों के दुख की तरह \nएक दिन हमने कहा– \nहम भी इंसान हैं \nहमें क़ायदे से पढ़ो एक-एक अक्षर \nजैसे पढ़ा होगा बी.ए. के बाद \nनौकरी का पहला विज्ञापन।  \n\nदेखो तो ऐसे \nजैसे कि ठिठुरते हुए देखी जाती है \nबहुत दूर जलती हुई आग।  \n\nसुनो, हमें अनहद की तरह \nऔर समझो जैसे समझी जाती है \nनई-नई सीखी हुई भाषा।  \n\nइतना सुनना था कि अधर में लटकती हुई \nएक अदृश्य टहनी से \nटिड्डियाँ उड़ीं और रंगीन अफ़वाहें \nचींखती हुई चीं-चीं \n‘दुश्चरित्र महिलाएं, दुश्चरित्र महिलाएं– \nकिन्हीं सरपरस्तों के दम पर फूली फैलीं \nअगरधत्त जंगल लताएं! \nखाती-पीती, सुख से ऊबी \nऔर बेकार बेचैन, अवारा महिलाओं का ही \nशग़ल हैं ये कहानियाँ और कविताएँ। \nफिर, ये उन्होंने थोड़े ही लिखीं हैं।’ \n(कनखियाँ इशारे, फिर कनखी) \nबाक़ी कहानी बस कनखी है।  \n\nहे परमपिताओं, \nपरमपुरुषों– \nबख्शो, बख्शो, अब हमें बख्शो!\n\n","author":"अनामिका","title":"स्त्रियाँ  \/ अनामिका"},{"poem":"मैं एक दरवाज़ा थी \nमुझे जितना पीटा गया \nमैं उतना ही खुलती गई। \nअंदर आए आने वाले तो देखा– \nचल रहा है एक वृहत्चक्र– \nचक्की रुकती है तो चरखा चलता है \nचरखा रुकता है तो चलती है कैंची-सुई \nगरज यह कि चलता ही रहता है \nअनवरत कुछ-कुछ! \n... और अन्त में सब पर चल जाती है झाड़ू \nतारे बुहारती हुई \nबुहारती हुई पहाड़, वृक्ष, पत्थर– \nसृष्टि के सब टूटे-बिखरे कतरे जो \nएक टोकरी में जमा करती जाती है \nमन की दुछत्ती पर।\n\n","author":"अनामिका","title":"दरवाज़ा  \/ अनामिका"},{"poem":"वे बारिश में धूप की तरह आती हैं– \nथोड़े समय के लिए और अचानक \nहाथ के बुने स्वेटर, इंद्रधनुष, तिल के लड्डू \nऔर सधोर की साड़ी लेकर \nवे आती हैं झूला झुलाने \nपहली मितली की ख़बर पाकर \nऔर गर्भ सहलाकर \nलेती हैं अन्तरिम रपट \nगृहचक्र, बिस्तर और खुदरा उदासियों की।  \n\nझाड़ती हैं जाले, संभालती हैं बक्से \nमेहनत से सुलझाती हैं भीतर तक उलझे बाल \nकर देती हैं चोटी-पाटी \nऔर डाँटती भी जाती हैं कि री पगली तू \nकिस धुन में रहती है \nकि बालों की गाँठें भी तुझसे \nठीक से निकलती नहीं।  \n\nबालों के बहाने \nवे गाँठें सुलझाती हैं जीवन की \nकरती हैं परिहास, सुनाती हैं किस्से \nऔर फिर हँसती-हँसाती \nदबी-सधी आवाज़ में बताती जाती हैं– \nचटनी-अचार-मूंगबड़ियाँ और बेस्वाद संबंध \nचटपटा बनाने के गुप्त मसाले और नुस्खे– \nसारी उन तकलीफ़ों के जिन पर \nध्यान भी नहीं जाता औरों का।  \n\nआँखों के नीचे धीरे-धीरे \nजिसके पसर जाते हैं साये \nऔर गर्भ से रिसते हैं महीनों चुपचाप– \nख़ून के आँसू-से \nचालीस के आसपास के अकेलेपन के उन \nकाले-कत्थई चकत्तों का \nमौसियों के वैद्यक में \nएक ही इलाज है– \nहँसी और कालीपूजा  \nऔर पूरे मोहल्ले की अम्मागिरी।  \n\nबीसवीं शती की कूड़ागाड़ी \nलेती गई खेत से कोड़कर अपने \nजीवन की कुछ ज़रूरी चीजें– \nजैसे मौसीपन, बुआपन, चाचीपंथी,  \nअम्मागिरी मग्न सारे भुवन की।\n\n","author":"अनामिका","title":"मौसियाँ  \/ अनामिका"},{"poem":"किसी सोचते हुए आदमी की\nआँखों-सा नम और सुंदर था दिन।\n\nपंडुक बहुत ख़ुश थे\nउनके पंखों के रोएँ\nउतरते हुए जाड़े की\nहल्की-सी सिहरन में\nसड़क पर निकल आए थे खटोले।\nपिटे हुए दो बच्चे\nगले-गले मिल सोए थे एक पर–\nदोनों के गाल पर ढलके आए थे\nएक-दूसरे के आँसू।\n\n“औरतें इतना काटती क्यों हैं?”\nकूड़े के कैलाश के पार\nगुड्डी चिपकाती हुई लड़की से\nमंझा लगाते हुए लड़के ने पूछा–\n“जब देखो, काट-कूट, छील-छाल, झाड़-झूड़\nगोभी पर, कपड़ों पर, दीवार पर\nकिसका उतारती हैं गुस्सा?\"\n\nहम घर के आगे हैं कूड़ा–\nफेंकी हुई चीजें भी\nखूब फोड़ देती हैं भांडा\nघर की असल हैसियत का!\n\nलड़की ने कुछ जवाब देने की ज़रूरत नहीं समझी\nऔर झट से दौड़ कर, बैठ गई उधर\nजहाँ जुएँ चुन रही थीं सखियाँ\nएक-दूसरे के छितराए हुए केशों से\nनारियल-तेल चपचपाकर।\n\nदरअसल–\nजो चुनी जा रही थीं–\nसिर्फ़ जुएँ नहीं थीं\nघर के वे सारे खटराग थे\nजिनसे भन्नाया पड़ा था उनका माथा।\n\nक्या जाने कितनी शताब्दियों से\nचल रहा है यह सिलसिला\nऔर एक आदि स्त्री\nदूसरी उतनी ही पुरानी सखी के\nछितराए हुए केशों से\nचुन रही हैं जुएँ\nसितारे और चमकुल!\n\n","author":"अनामिका","title":"जुएँ  \/ अनामिका"},{"poem":"श्रीमती कार्लेकर \nअपनी पहली पेंशन लेकर \nजब घर लौटीं– \nसारी निलम्बित इच्छाएँ \nअपना दावा पेश करने लगीं।  \n\nजहाँ जो भी टोकरी उठाई \nउसके नीचे छोटी चुहियों-सी \nदबी-पड़ी दीख गई कितनी इच्छाएँ!  \n\nश्रीमती कार्लेकर उलझन में पड़ीं \nक्या-क्या ख़रीदें, किससे कैसे निबटें! \nसूझा नहीं कुछ तो झाड़न उठाई \nझाड़ आईं सब टोकरियाँ बाहर  \nचूहेदानी में इच्छाएँ फँसाईं \n(हुलर-मुलर सारी इच्छाएँ) \nऔर कहा कार्लेकर साहब से– \n“चलो ज़रा, गंगा नहा आएँ!”\n\n","author":"अनामिका","title":"पहली पेंशन  \/अनामिका"},{"poem":"मैं रोटी बेलती हूँ जैसे पृथ्वी \nज्वालामुखी बेलते हैं पहाड़ \nभूचाल बेलते हैं घर \nसन्नाटे शब्द बेलते हैं, भाटे समुंदर।  \n\nरोज़ सुबह सूरज में \nएक नया उचकुन लगाकर \nएक नई धाह फेंककर \nमैं रोटी बेलती हूँ जैसे पृथ्वी। \nपृथ्वी– जो खुद एक लोई है \nसूरज के हाथों में \nरख दी गई है, पूरी की पूरी ही सामने \nकि लो, इसे बेलो, पकाओ \nजैसे मधुमक्खियाँ अपने पंखों की छाँह में \nपकाती हैं शहद।  \n\nसारा शहर चुप है \nधुल चुके हैं सारे चौकों के बर्तन। \nबुझ चुकी है आखिरी चूल्हे की राख भी \nऔर मैं \nअपने ही वजूद की आंच के आगे \nऔचक हड़बड़ी में \nखुद को ही सानती \nखुद को ही गूंधती हुई बार-बार \nख़ुश हूँ कि रोटी बेलती हूँ जैसे पृथ्वी।\n\n","author":"अनामिका","title":"चौका  \/ अनामिका"},{"poem":"मेरे भंडार में\nएक बोरा ‘अगला जनम’\n‘पिछला जनम’ सात कार्टन\nरख गई थी मेरी माँ।\n\nचूहे बहुत चटोरे थे\nघुनों को पता ही नहीं था\nकुनबा सीमित रखने का नुस्खा\n... सो, सबों ने मिल-बाँटकर\nमेरा भविष्य तीन चौथाई\nऔर अतीत आधा\nमज़े से हज़म कर लिया।\n\nबाक़ी जो बचा\nउसे बीन-फटककर मैंने\nसब उधार चुकता किया\nहारी-बीमारी निकाली\nलेन-देन निबटा दिया।\n\nअब मेरे पास भला क्या है \nअगर तुम्हें ऐसा लगता है\nकुछ है जो मेरी इन हड्डियों में है अब तक\nमसलन कि आग\nतो आओ\nअपनी लुकाठी सुलगाओ।\n\n","author":"अनामिका","title":"अयाचित  \/अनामिका"},{"poem":"वह बिलकुल अनजान थी! \nमेरा उससे रिश्ता बस इतना था \nकि हम एक पंसारी के ग्राहक थे \nनए मुहल्ले में।  \n\nवह मेरे पहले से बैठी थी \nटॉफ़ी के मर्तबान से टिककर \nस्टूल के राजसिंहासन पर। \n\nमुझसे भी ज्यादा थकी दीखती थी वह \nफिर भी वह हँसी! \nउस हँसी का न तर्क था \nन व्याकरण \nन सूत्र \nन अभिप्राय! \nवह ब्रह्म की हँसी थी।  \n\nउसने फिर हाथ भी बढ़ाया \nऔर मेरी शाल का सिरा उठाकर \nउसके सूत किए सीधे \nजो बस की किसी कील से लगकर \nभृकुटि की तरह सिकुड़ गए थे।  \n\nपल भर को लगा, उसके उन झुके कंधों से \nमेरे भन्नाए हुए सिर का \nबेहद पुराना है बहनापा।\n\n","author":"अनामिका","title":"रिश्ता  \/अनामिका"},{"poem":"वह होटल के कमरे में दाख़िल हुई\nअपने अकेलेपन से उसने\nबड़ी गर्मजोशी से हाथ मिलाया।\n\nकमरे में अंधेरा था\nघुप्प अंधेरा था कुएँ का\nउसके भीतर भी \n\nसारी दीवारें टटोली अंधेरे में\nलेकिन ‘स्विच’ कहीं नहीं था\nपूरा खुला था दरवाज़ा\nबरामदे की रोशनी से ही काम चल रहा था\nसामने से गुजरा जो ‘बेयरा’ तो\nआर्त्तभाव से उसे देखा\nउसने उलझन समझी और\nबाहर खड़े-ही-खड़े\nदरवाजा बंद कर दिया।\n\nजैसे ही दरवाजा बंद हुआ\nबल्बों में रोशनी के खिल गए सहस्रदल कमल\n“भला बंद होने से रोशनी का क्या है रिश्ता?” उसने सोचा।\n\nडनलप पर लेटी\nचटाई चुभी घर की, अंदर कहीं– रीढ़ के भीतर\nतो क्या एक राजकुमारी ही होती है हर औरत\nसात गलीचों के भीतर भी\nउसको चुभ जाता है\nकोई मटरदाना आदिम स्मृतियों का\n\nपढ़ने को बहुत-कुछ धरा था\nपर उसने बांची टेलीफोन तालिका\nऔर जानना चाहा\nअंतरराष्ट्रीय दूरभाष का ठीक-ठीक ख़र्चा।\n\nफिर, अपनी सब डॉलरें ख़र्च करके\nउसने किए तीन अलग-अलग कॉल।\n\nसबसे पहले अपने बच्चे से कहा\n“हैलो-हैलो, बेटे\nपैकिंग के वक्त... सूटकेस में ही तुम ऊंघ गए थे कैसे...\nसबसे ज़्यादा याद आ रही है तुम्हारी\nतुम हो मेरे सबसे प्यारे!”\n\nअंतिम दो पंक्तियाँ अलग-अलग उसने कहीं\nआफिस में खिन्न बैठे अंट-शंट सोचते अपने प्रिय से\nफिर, चौके में चिंतित, बर्तन खटकती अपनी माँ से।\n\n... अब उसकी हुई गिरफ़्तारी\nपेशी हुई ख़ुदा के सामने\nकि इसी एक ज़ुबाँ से उसने\nतीन-तीन लोगों से कैसे यह कहा\n“सबसे ज्यादा तुम हो प्यारे!”\nयह तो सरासर है धोखा\nसबसे ज्यादा माने सबसे ज्यादा!\n\nलेकिन, ख़ुदा ने कलम रख दी\nऔर कहा–\n“औरत है, उसने यह ग़लत नहीं कहा!”\n\n","author":"अनामिका","title":"एक औरत का पहला राजकीय प्रवास \/अनामिका"},{"poem":"उन्हें हमेशा जल्दी रहती है\nउनके पेट में चूहे कूदते हैं\nऔर खून में दौड़ती है गिलहरी!\nबड़े-बड़े डग भरते\nचलते हैं वे तो\nउनका ढीला-ढाला कुर्ता\nतन जाता है फूलकर उनके पीछे\nजैसे कि हो पाल कश्ती का!\nबोरियों में टनन-टनन गाती हुई\nरम की बोतलें\nउनकी झुकी पीठ की रीढ़ से\nकभी-कभी कहती हैं-\n\"कैसी हो\",\"कैसा है मंडी का हाल?\"\nबढ़ते-बढ़ते\nचले जाते हैं वे\nपाताल तक\nऔर वहाँ लग्गी लगाकर\nबैंगन तोड़ने वाले\nबौनों के वास्ते\nबना देते हैं\nमाचिस के खाली डिब्बों के\nछोटे-छोटे कई घर\nखुद तो वे कहीं नहीं रहते,\nपर उन्हें पता है घर का मतलब!\nवे देखते हैं कि अकसर\nचींते भी कूड़े के ठोंगों से पेड़ा खुरचकर\nले जाते हैं अपने घर!\nईश्वर अपना चश्मा पोंछता है\nसिगरेट की पन्नी उनसे ही लेकर।\n\n","author":"अनामिका","title":"कूड़ा बीनते बच्चे \/ अनामिका"},{"poem":"सभागार की \nये पुरानी दरी \nगालिब के \nकिसी शेर के साथ \nबुनी गई होगी - \nकम से कम \nदो शताब्दी पहले। \n’दर‘ का ’दर्द‘ से \nहोगा जरूर \nकोई तो रिश्ता \n’दायम पडा हुआ \nतेरे दर पर  \nनहीं हूँ मैं - \nकह नहीं सकती \nबेचारी दरी। \nजूते-चप्पल झेलकर भी \nहरदम सजदे में बिछी \nधूल फाँकती सदियों की \nमसक गई है ये जरा-सी \nजब कभी खिंच जाती है \nसभा लम्बी \nराकस की टीक की तरह \nधीरे से भरती है \nशिष्ट दरी \nनन्हीं-मुन्नी एक \nअचकचाती-सी \nउबासी \nपुराने अदब का \nइतना लिहाज है उसे, \nखाँसती भी है तो धीरे से! \nकिरकिराती जीभ से रखती है \nहोंठ ये \nलगातार तर \nकिसी पुराने चश्मे के काँच-सी-धुँधली, \nकिसी गंदुमी शाम-सी धूसर \nसभागार की ये पुरानी दरी \nबुनी गई होगी \nगालिब के किसी शेर की तरह \nकम-से-कम \nदो शताब्दी पहले। \nनई-नई माँओं को \nजब पढने होते हैं \nसेमिनार में पर्चे \nपीली सी साटन की फालिया पर \nछोड जाती हैं वे बच्चे \nसभागार की इस \nदरी दादी के भरोसे।\n\n","author":"अनामिका","title":"दायम तेरे दर पे \/ अनामिका"},{"poem":"(एक रेड इण्डियन लोकगीत के आधार पर पल्लवित)\n\nईसा मसीह\nऔरत नहीं थे\nवरना मासिक धर्म\nग्यारह बरस की उमर से\nउनको ठिठकाए ही रखता\nदेवालय के बाहर!\nवेथलेहम और यरूजलम के बीच\nकठिन सफर में उनके\nहो जाते कई तो बलात्कार\nऔर उनके दुधमुँहे बच्चे\nचालीस दिन और चालीस रातें\nजब काटते सडक पर,\nभूख से बिलबिलाकर मरते\nएक-एक कर\nईसा को फुर्सत नहीं मिलती\nसूली पर चढ जाने की भी।\nमरने की फुर्सत भी\nकहाँ मिली सीता को\nलव-कुश के\nतीरों के\nलक्ष्य भेद तक?\n\n","author":"अनामिका","title":"मरने की फुर्सत \/ अनामिका"},{"poem":"मेरी इन\nकोल्हापुरी चप्पलों का\nअकडा हुआ\nकीचड\nएयरपोर्ट के इस\nमहाचकाचक फर्श पर\nवैसे ही टिमक रहा है\nजैसे पग्गड\nकिसान का\nदकमता है\nकृषि-भवन के\nपोस्टर पर।\n’परिचारिका‘ में परी\nदीर्घइकार भूलकर\nहो जाती है\nक्यों छोटी इ?\n\n","author":"अनामिका","title":"विमानपत्तनम् \/ अनामिका"},{"poem":"(गुरू धोबी सिख कापरा, साबुन सिरजनहार)\n\n\nदुनिया के तुडे-मुडे सपनों पर, देखो-\nकैसे वह चला रही है\nलाल, गरम इस्तिरी!\nजब इस शहर में नई आई थी-\nलगता था, ढूंढ रही है भाषा ऐसी\nजिससे मिट जाएँगी सब सलवटें दुनिया की!\nठेले पर लिए आयरन घूमा करती थी\nचुपचाप\nसारे मुहल्ले में।\nआती वह चार बजे\nजब सूरज\nहाथ बाँधकर\nटेक लेता सर\nअपनी जंगाई हुई सी\nउस रिवॉल्विंग कुर्सी पर\nऔर धूप लगने लगती\nएक इत्ता-सा फुँदना-\nलडकी की लम्बी परांदी का।\nकई बरस\nहमारी भाषा के मलबे में ढूंढा-\nउसके मतलब का\nकोई शब्द नहीं मिला।\nचुपचाप सोचती रही देर तक,\nलगा उसे-\nइस्तिरी का यह\nअध सुलगा कोयला ही हो शायद\nशब्द उसके काम का!\nजिसको वह नील में डुबाकर लिखती है\nनम्बर कपडों के\nवही फिटकिरी उसकी भाषा का नमक बनी।\nलेकर उजास और खुशबू\nमुल्तानी मिट्टी और साबुन की बट्टी से,\nमजबूती पारे से\nधार और विस्तार\nअलगनी से\nउसने\nएक नई भाषा गढी।\nधो रही है\nदेखो कैसे लगन और जतन से \nदुनिया के सब दाग-धब्बे।\nइसके उस ठेले पर\nपडी हुई गठरी है\nपृथ्वी।\n\n","author":"अनामिका","title":"एक नन्ही-सी धोबिन (चिरैया) \/ अनामिका"},{"poem":"उन्होंने कहा- \"हैण्ड्स अप!\"\nएक-एक अंग फोड़ कर मेरा\nउन्होंने तलाशी ली!\n\nमेरी तलाशी में मिला क्या उन्हें?\nथोड़े से सपने मिले और चांद मिला\nसिगरेट की पन्नी-भर, \nमाचिस-भर उम्मीद, एक अधूरी चिट्ठी \nजो वे डीकोड नहीं कर पाये\n\nक्योंकि वह सिन्धुघाटी सभ्यता के समय\nमैंने लिखी थी-\nएक अभेद्य लिपि में-\nअपनी धरती को-\n\n\"हलो धरती, कहीं चलो धरती,\nकोल्हू का बैल बने गोल-गोल घूमें हम कब तक?\nआओ, कहीं आज घूरते हैं तिरछा \nएक अगिनबान बन कर \nइस ग्रह-पथ से दूर!\n\nउन्होंने चिट्ठी मरोड़ी \nऔर मुझे कोंच दिया काल-कोठरी में!\nअपनी क़लम से मैं लगातार \nखोद रही हूँ तब से \nकाल-कोठरी में सुरंग!\n\nकान लगा कर सुनो-\nधरती की छाती में क्या बज रहा है!\nक्या कोई छुपा हुआ सोता है?\nऔर दूर उधर- पार सुरंग के- वहाँ \nदिख रही है कि नहीं दिखती \nएक पतली रोशनी \nऔर खुला-खिला घास का मैदान!\nकैसी ख़ुशनुमा कनकनी है!\nहो सकता है - एक लोकगीत गुज़रा हो\nकल रात इस राह से! \nनन्हें-नन्हें पाँव उड़ते हुए से गए हैं\nओस नहाई घास पर!\n\nफिलहाल, बस एक परछाईं \nओस के होंठों पर \nथरथराती सी बची है\n\nपहला एहसास किसी सृष्टि का \nदेखो तो-\nटप-टप\nटपकता है कैसे!\n\n","author":"अनामिका","title":"तलाशी \/ अनामिका"},{"poem":"उसकी उमर ही क्या है!\nमेरे ही सामने की \nउसकी पैदाइश है! \nपीछे लगी रहती है मेरे \nकि टूअर-टापर वह \nमुहल्ले के रिश्ते से मेरी बहन है!\n\nचौके में रहती हूँ तो \nसामने मार कर आलथी-पालथी\nआटे की लोई से चिड़िया बनाती है!\nआग की लपट जैसी उसकी जटाएँ \nमुझ से सुलझती नहीं लेकिन \nपेशानी पर उसकी\nइधर-उधर बिखरी \nदीखती हैं कितनी सुंदर!\n\nएक बूंद चम-चम पसीने की \nगुलियाती है धीरे-धीरे पर \nटपके-  इसके पहले \nझट पोंछ लेती है उसको वह \nआस्तीन से अपने ढोल-ढकर कुरते के!\nकम से कम पच्चीस बार \n\nइसी तरह \nहमको बचाने की कोशिश करती है। \nहमारे टपकने के पहले!\nकभी कभी वह \nलगा देती है झाड़ू घरों में! \nजिनके कोई नहीं होता-\nउन कातर वृद्धाओं की \nकर देती है जम कर खूब तेल-मालिश।\nदिन-दिन भर उनसे बतियाती है जो सो! \n\nजब किसी को ओठ गोल किए \nकुछ बोलते देखें गडमड-\nसमझ लें- वह खड़ी है वहीं\nया ऊंघ रही है वहीं खटिया के नीचे-\nछोटा-सा पिल्ला गोद में लिये!\nबडे़ रोब से घूमती है वह \nइस पूरे कायनात में। \nलोग अनदेखा कर देते हैं उसको \nपर उससे क्या?\nवह तो है लोगों की परछाईं! \nऔर इस बात से किसको होगा भला इनकार \nआप लांघ सकते हैं सातों समुंदर \nबस अपनी परछाईं नहीं लांघ सकते ।\n\n","author":"अनामिका","title":"मृत्यु \/ अनामिका"},{"poem":"मैट्रिक के इम्तिहान के बाद \nसीखी थी दुल्हन ने फुलकारी! \nदहेज की चादरों पर \nमाँ ने कढ़वाये थे \nतरह-तरह के बेल-बूटे,\nतकिए के खोलों पर 'गुडलक' कढ़वाया था! \nकौन माँ नहीं जानती, जी, ज़रूरत \nदुनिया में 'गुडलक' की! \n\nऔर उसके बाद? \nएक था राजा, एक थी रानी \nऔर एक थी ओढ़नी-\nलाल ओढ़नी फूलदार! \n\nऔर उसके बाद?\nएक था राजा, एक थी रानी \nऔर एक ख़तम कहानी! \nदुल्हन की कटी-फटी पेशानी \nऔर ओढ़नी ख़ूनम-ख़ून!\n\nअपने वजूद की माटी से \nधोती थी रोज इसे दुल्हन \nऔर गोदी में बिछा कर सुखाती थी\nसोचती सी यह चुपचाप-\nतार-तार इस ओढ़नी से \nक्या वह कभी पोंछ पाएगी\nखूंखार चेहरों की खूंखारिता \nऔर मैल दिलों का?\n\nघर का न घाट का-\nउसका दुपट्टा \nलहराता था आसमानों पर- \n'गगन में गैब निसान उडै़' की धुन पर-\nआहिस्ता-आहिस्ता!\n\n","author":"अनामिका","title":"ओढ़नी  \/ अनामिका"},{"poem":"उसकी उमर ही क्या है!\nमेरे ही सामने की \nउसकी पैदाइश है! \nपीछे लगी रहती है मेरे \nकि टूअर-टापर वह \nमुहल्ले के रिश्ते से मेरी बहन है!\n\nचौके में रहती हूँ तो \nसामने मार कर आलथी-पालथी\nआटे की लोई से चिड़िया बनाती है!\nआग की लपट जैसी उसकी जटाएँ \nमुझ से सुलझती नहीं लेकिन \nपेशानी पर उसकी\nइधर-उधर बिखरी \nदीखती हैं कितनी सुंदर!\n\nएक बूंद चम-चम पसीने की \nगुलियाती है धीरे-धीरे पर \nटपके-  इसके पहले \nझट पोंछ लेती है उसको वह \nआस्तीन से अपने ढोल-ढकर कुरते के!\nकम से कम पच्चीस बार \n\nइसी तरह \nहमको बचाने की कोशिश करती है। \nहमारे टपकने के पहले!\nकभी कभी वह \nलगा देती है झाड़ू घरों में! \nजिनके कोई नहीं होता-\nउन कातर वृद्धाओं की \nकर देती है जम कर खूब तेल-मालिश।\nदिन-दिन भर उनसे बतियाती है जो सो! \n\nजब किसी को ओठ गोल किए \nकुछ बोलते देखें गडमड-\nसमझ लें- वह खड़ी है वहीं\nया ऊंघ रही है वहीं खटिया के नीचे-\nछोटा-सा पिल्ला गोद में लिये!\nबडे़ रोब से घूमती है वह \nइस पूरे कायनात में। \nलोग अनदेखा कर देते हैं उसको \nपर उससे क्या?\nवह तो है लोगों की परछाईं! \nऔर इस बात से किसको होगा भला इनकार \nआप लांघ सकते हैं सातों समुंदर \nबस अपनी परछाईं नहीं लांघ सकते ।\n\n","author":"अनामिका","title":"मृत्यु \/ अनामिका"},{"poem":"“अपनी जगह से गिर कर \nकहीं के नहीं रहते \nकेश, औरतें और नाख़ून” - \nअन्वय करते थे किसी श्लोक को ऐसे \nहमारे संस्कृत टीचर। \nऔर मारे डर के जम जाती थीं \nहम लड़कियाँ अपनी जगह पर।  \n\nजगह? जगह क्या होती है? \nयह वैसे जान लिया था हमने \nअपनी पहली कक्षा में ही।  \n\nयाद था हमें एक-एक क्षण \nआरंभिक पाठों का– \nराम, पाठशाला जा! \nराधा, खाना पका! \nराम, आ बताशा खा! \nराधा, झाड़ू लगा! \nभैया अब सोएगा \nजाकर बिस्तर बिछा! \nअहा, नया घर है! \nराम, देख यह तेरा कमरा है! \n‘और मेरा?’ \n‘ओ पगली, \nलड़कियाँ हवा, धूप, मिट्टी होती हैं \nउनका कोई घर नहीं होता।\"  \n\nजिनका कोई घर नहीं होता– \nउनकी होती है भला कौन-सी जगह? \nकौन-सी जगह होती है ऐसी \nजो छूट जाने पर औरत हो जाती है।  \n\nकटे हुए नाख़ूनों, \nकंघी में फँस कर बाहर आए केशों-सी \nएकदम से बुहार दी जाने वाली?  \n\nघर छूटे, दर छूटे, छूट गए लोग-बाग \nकुछ प्रश्न पीछे पड़े थे, वे भी छूटे! \nछूटती गई जगहें \nलेकिन, कभी भी तो नेलकटर या कंघियों में \nफँसे पड़े होने का एहसास नहीं हुआ!  \n\nपरंपरा से छूट कर बस यह लगता है– \nकिसी बड़े क्लासिक से \nपासकोर्स बी.ए. के प्रश्नपत्र पर छिटकी \nछोटी-सी पंक्ति हूँ– \nचाहती नहीं लेकिन \nकोई करने बैठे \nमेरी व्याख्या सप्रसंग।  \n\nसारे संदर्भों के पार \nमुश्किल से उड़ कर पहुँची हूँ \nऐसी ही समझी-पढ़ी जाऊँ \nजैसे तुकाराम का कोई \nअधूरा अंभग!\n\n","author":"अनामिका","title":"बेजगह \/ अनामिका"},{"poem":"गर्मी गज़ब है!\nचैन से जरा ऊंघ पाने की\nइससे ज़्यादा सुरिक्षत, ठंडी, शांत जगह\nधरती पर दूसरी नहीं शायद ।\n\nगैलिस की पतलून,\nढीले पैतावे पहने\nरोज़ आते हैं जो\nनियत समय पर यहां ऊंघने \n\nवे वृद्ध गोरियो, किंग लियर,\nभीष्म पितामह और विदुर वगैरह अपने साग-वाग\nलिए-दिए आते हैं\nछोटे टिफ़न में। \n\nटायलेट में जाकर मांजते हैं देर तलक\nअपना टिफन बाक्स खाने के बाद।\nबहुत देर में चुनते हैं अपने-लायक\nमोटे हर्फों वाली पतली किताब,\nउत्साह से पढ़ते है पृष्ठ दो-चार\nदेखते हैं पढ़कर\nठीक बैठा कि नहीं बैठा\nचश्मे का नंबर।\n\nवे जिसके बारे में पढ़ते हैं-\nवो ही हो जाते हैं अक्सर-\nबारी-बारी से अशोक, बुद्ध, अकबर।\nमधुबाला, नूतन की चाल-ढाल,\nपृथ्वी कपूर और उनकी औलादों के तेवर\nढूंढा करते हैं वे इधर-उधर\nऔर फिर थककर सो जाते हैं कुर्सी पर।\n\nमुंह खोल सोए हुए बूढ़े\nदुनिया की प्राचीनतम\nपांडुलिपियों से झड़ी\nधूल फांकते-फांकते\nखुद ही हो जाते हैं जीर्ण-शीर्ण भूजर्पत्र! \n\nकभी-कभी हवा छेड़ती है इन्हें,\nगौरैया उड़ती-फुड़ती\nइन पर कर जाती है\nनन्हें पंजों से हस्ताक्षर। \n\nक्या कोई राहुल सांस्कृतायन आएगा\nऔर जिह्वार्ग किए इन्हें लिए जाएगा\nतिब्बत की सीमा के पार?\n\n","author":"अनामिका","title":"पुस्तकालय में झपकी \/ अनामिका"},{"poem":"मीरारानी तुम तो फिर भी खुशकिस्मत थीं,\nतुम्हे जहर का प्याला जिसने भी भेजा,\nवह भाई तुम्हारा नहीं था,\n\nभाई भी भेज रहे हैं इन दिनों\nजहर के प्याले!\n\nकान्हा जी जहर से बचा भी लें,\nकहर से बचायेंगे कैसे!\n\nदिल टूटने की दवा\nमियाँ लुकमान अली के पास भी तो नहीं होती!\n\nभाई ने जो भेजा होता\nप्याला जहर का,\nतुम भी मीराबाई डंके की चोट पर\nहंसकर कैसे ज़ाहिर करतीं कि\nसाथ तुम्हारे हुआ क्या!\n\n\"राणा जी ने भेजा विष का प्याला\"\nकह पाना फिर भी आसान था,\n\n\"भैया ने भेजा\"- ये कहते हुए\nजीभ कटती!\n\nकि याद आते वे झूले जो उसने झुलाए थे\nबचपन में,\nस्मृतियाँ कशमकश मचातीं;\nठगे से खड़े रहते\nराह रोककर\n\nसामा-चकवा और बजरी-गोधन के सब गीत:\n\"राजा भैया चल ले अहेरिया,\nरानी बहिनी देली आसीस हो न,\nभैया के सिर सोहे पगड़ी,\nभौजी के सिर सेंदुर हो न...\"\n\nहंसकर तुम यही सोचतीं-\nभैया को इस बार\nमेरा ही आखेट करने की सूझी?\nस्मृतियाँ उसके लिए क्या नहीं थीं?\n\nस्नेह, सम्पदा, धीरज-सहिष्णुता\nक्यों मेरे ही हिस्से आई,\n\nक्यों बाबा ने\nये उसके नाम नहीं लिखीं?\n\n","author":"अनामिका","title":"प्रेम के लिए फांसी (ऑन ऑनर किलिंग) \/ अनामिका"},{"poem":"नमक दुःख है धरती का और उसका स्वाद भी!\nपृथ्वी का तीन भाग नमकीन पानी है\nऔर आदमी का दिल नमक का पहाड़\nकमज़ोर है दिल नमक का\nकितनी जल्दी पसीज जाता है!\nगड़ जाता है शर्म से\nजब फेंकी जाती हैं थालियाँ\nदाल में नमक कम या ज़रा तेज़ होने पर!\n\nवो जो खड़े हैं न-\nसरकारी दफ्तर-\nशाही नमकदान हैं\n\nबड़ी नफासत से छिड़क देते हैं हरदम\nहमारे जले पर नमक!\n\nजिनके चेहरे पर नमक है\nपूछिए उन औरतों से -\nकितना भारी पड़ता है उनको\nउनके चेहरे का नमक!\n\nजिन्हें नमक की कीमत करनी होती है अदा -\nउन नमकहलालों से\nरंज रखता है महासागर!\n\nदुनिया में होने न दीं उन्होंने क्रांतियाँ,\nरहम खा गए दुश्मनों पर!\n\nगाँधी जी जानते थे नमक की कीमत\nऔर अमरूदों वाली मुनिया भी!\n\nदुनिया में कुछ और रहे-न-रहे\nरहेगा नमक-\nईश्वर के आंसू और आदमी का पसीना -\nये ही वो नमक है जिससे\nथिराई रहेगी ये दुनिया.\n\n","author":"अनामिका","title":"नमक \/ अनामिका"},{"poem":"\"माई री मैं कासे कहूँ पीर अपने जिया की, माई री!\"\nजब भी सुनती हूँ मैं गीत, आपका मीरा बाई,\nसोच में पड़ जाती हूँ, वो क्या था\nजो माँ से भी आपको कहते नहीं बनता था,\n\nहालांकि संबोधन गीतों का\nअकसर वह होती थीं!\n\nवर्किंग विमेन्स हॉस्टल में पिछवाड़े का ढाबा!\nदस बरस का छोटू प्यालियाँ धोता-चमकाता\nक्या सोचकर अपने उस खटारा टेप पर\nबार-बार ये ही वाला गीत आपका बजाता है!\n\nलक्षण तो हैं उसमें \nक्या वह भी मनमोहन पुरुष बनेगा,\nकिसी नन्ही-सी मीरा का मनचीता.\nअड़ियल नहीं, ज़रा मीठा!\n\nवर्किंग विमेन्स हॉस्टल की हम सब औरतें\nढूँढती ही रह गईं कोई ऐसा\nजिन्हें देख मन में जगे प्रेम का हौसला!\n\nलोग मिले - पर कैसे-कैसे -\nज्ञानी नहीं, पंडिताऊ,\nवफ़ादार नहीं, दुमहिलाऊ,\nसाहसी नहीं, केवल झगड़ालू,\nदृढ़ प्रतिज्ञ कहाँ, सिर्फ जिद्दी,\nप्रभावी नहीं,  सिर्फ हावी,\nदोस्त नहीं,  मालिक,\nसामजिक नहीं, सिर्फ एकांत भीरु\nधार्मिक नहीं,  केवल कट्टर\n\n\nकटकटाकर हरदम पड़ते रहे वे\nअपने प्रतिपक्षियों पर -\nप्रतिपक्षी जो आखिर पक्षी ही थे,\nउनसे ही थे.\nउनके नुचे हुए पंख\nऔर चोंच घायल!\n\nऐसों से क्या खाकर हम करते हैं प्यार!\nसो अपनी वरमाला\nअपनी ही चोटी में गूंथी\nऔर कहा खुद से -\n\"एकोहऽम बहुस्याम\"\n\nवो देखो वो -\nप्याले धोता नन्हा घनश्याम!\nआत्मा की कोख भी एक होती है, है न!\nतो धारण करते हैं\nइस नयी सृष्टि की हम कल्पना\n\nजहाँ ज्ञान संज्ञान भी हुआ करे,\nसाहस सद्भावना!\n\n","author":"अनामिका","title":"अनब्याही औरतें \/ अनामिका"},{"poem":"पूर्णग्रहण काल था ये!\nबरसों की बिछड़ी हुई दो वृद्ध बहनें -\nचाँद और धरती-\nआलिंगनबद्ध खड़ी थीं -\nनिश्चल!\n\nग्रहण नहाने आई थीं औरतें\nसरयू के तट पर\nगठरी उनके दुखों की\nउनकी गोद में पड़ी थी!\n\nवृद्धा बहनों के इस महामिलन पर\nउनके मन में थी सुगबुगाहट,\nउलटी हथेली से पोंछती हुई आंसू\nएक ने कहा दूसरी से-\n\n\"चरखे दोनों को\nदहेज़ में मिले थे!\nधरती की संततियों को एक अनंत चीर चाहिए!\n\nतंगई बहुत है यहाँ, है न!\nसो धरती में चरखे रुकने का नाम ही नहीं लेते!\n\nहाँ, चाँद की बुढ़िया तो है निपूती,\nकिसके लिए चलाये भला चरखा,\nक्या करे अपने इस टूटे कपास का?\n\nकबी-कभी नैहर आती है\nतो कुछ-कुछ बुन लाती है.\n\nइतने बरस बीते,\nजस-की-तस है चाँद की बुढ़िया!\nदेखो तो क्या कह रही है वह\nधरती की ठुड्डी उठाकर-\nकितनी सुंदर तुम हुआ करती थीं दीदी,\nरह गई हो अब तो\nझुर्रियों की पोटली!\n\nयह बात मेरे भी दिल में लगी,\nमैंने भी धरती की ठुड्डी उठाई\nऔर उसे गौर से देखा! डूब गई थीं उसकी आँखें!\nचूस लिया था हमने उसको तो पूरा ही!\nकाँप रही थी वह धीरे-धीरे! कितना बुखार था उसे!\n\nइतने में दौड़ता हुआ आया मेरा बहन-बेटा,\nउसके हाथों में भूगोल की किताब थी,\n\nउसने कहा- मौसी,\nटीचर कहती हैं,\nनारंगी है पृथ्वी!\n\nमैंने मुंह पर पानी छ्पकाकर कहा -\nनारंगी जैसी लगती है वह,\nलेकिन नारंगी नहीं है-\n\nकि एक-एक फांक चूसकर\nदूर फेंक दी जाए सीठी!\"\n\n","author":"अनामिका","title":"पूर्णग्रहण \/ अनामिका"},{"poem":"तड़ी पार शब्दों में\nबनते हैं गीत,\nइसलिए पुकार के लिए अच्छे हैं\nचिड़िया ने चिड़े से कहा-\nविस्फोट के ऐन एक मिनिट पहले.\n\nविस्फोट के ऐन एक मिनिट पहले\nकिसी ने वादा किया था-\nजिन्दगी का पहला वादा-\nघास की सादगी और हृदय की पूरी सच्चाई से.\n\nखायी थीं साथ-साथ जीने-मरने की कसमें!\n\nविस्फोट के ऐन एक मिनिट पहले\nकिसी ने चूमा था नवजात का माथा!\n\nकोई खूंखार पत्नी की नज़रें मिलाकर\nबैठा था बीमार माँ के सिरहाने,\n\nकोई कटखने बाप से छुपाकर\nलाई थी पिटे हुए बच्चों का खाना\nविस्फोट के ऐन एक मिनिट पहले.\n\nकिसी को नौकरी मिली थी\nसदियों के इंतज़ार के बाद\nविस्फोट के ऐन एक मिनिट पहले.\n\nअभी-अभी कोई सत्यकाम\nजीता था सर्वोच्च न्यायालय से\nलोकहित का कोई मुकद्दमा\nतीस बरस में अनुपम धीरज के बाद!\n\nघिस गई थी निब -कलम भी,\nकलम जो किताबें लिख सकती थीं,\nलगातार लिखती रही थीं रिट-पिटीशन.\n\nघिस गए थे जूतों के तल्ले\nधंस गए थे गाल!\n\nकिला फतह करके वह निकला ही था कचहरी से\nदोस्तों को बतायेगा-\nजीत गए थे सारे सत्यमेव- जयते\nपहला ही नंबर घुमाया था\nविस्फोट के ऐन एक मिनिट पहले.\n\nअहिंसा परमो धर्म: गाती थी बिल्ली\nअस्सी चूहे खाकर हज को जाती.\n\nअहिंसा परमो धर्म:\nबगुला कहता था मछली से,\nपरमाणु बम कहता था नागासाकी से\nविस्फोट के ऐन एक मिनिट पहले!\n\nक्या ईश्वर है अहिंसा?\nडुगडुगी बजती रहती है\nबस उसके नाम की\nपर वह दिखाई नहीं देती!\n\nमंदिर के ऊंचे कंगूरे ने\nमस्जिद की गुम्बद से पूछा\nसहम के\nविस्फोट के ऐन एक मिनिट पहले.\n\n\nखुद क्या मैं कम ऐसी-वैसी हूँ?\nमेरा सत्यानाश हो,\nमैं ही कीकर हूँ, चिड़िया, नदी और पर्वत,\nबिच्छू और मंजरी-समेत\nएक धरती हूँ पूरी-की-पूरी,\n\nमैं ही हूँ धरती की जिद्दी धमक-\n'क्यों-कैसे-'हाँ-ना' से पूरी हुई रस्सी!\nऔर मुई रस्सी के बारे में कौन नहीं जानता-\nरस्सी जो जल भी गई तो\nबलखाना नहीं छोडती!\n\n","author":"अनामिका","title":"विस्फोट \/ अनामिका"},{"poem":"कुछ तो हो!\nकोई पत्ता तो कहीं डोले\nकोई तो बात होनी चाहिए अब जिन्दगी में\nबोलने मैं समझने - जैसी कोई बात ,\nचलने में पहुँचने - जैसी\nकरने में हो जाने - जैसी कोई तरंग\n\nया मौला, क्या हो रहा है यह\nओंठ चल रहे हैं लगातार\nशब्द से अर्थ खेलते हैं कुट्टी-कुट्टी\nपर बात कहीं भी नहीं पहुँच पाती.\n\nजो देखो वो है सवार\nकोई किसी के कंधे पर\nकोई ऐन आपके ही सिर\nसब हैं सवार\nसब जा रहे हैं कहीं न कहीं\nकहीं बिना पहुंचे हुए!\n\nजैसे कि ज़ार निकोलाई ने\nज़ारी किया हो कोई फरमान.\n\nजो भी किसान दे नहीं पाए हैं लगान\nजाएँ वहां न जाने कहाँ\nलायें उसे न जाने किसे.\n\nक्या लाने निकले थे घर से हम भूल गए\nकुट्टी-कुट्टी खेलते से  मिले हमको\nमिट्टी से पेटेंटिड बीज!\nवहीँ कहीं मिट्टी में\nमिट्टी-मिट्टी से हुए सब अरमान\n\nहोरियों ने गोदान के पहले\nकर दिया आत्मदान\nआत्महत्या एक हत्या ही थी\nधारावाहिक!\nसुदूर पश्चिम से चल रहे थे अग्नि बाण:\nईश्वर-से अदृश्य\nहर जगह है ट्रैफिक जैम\nसड़कों से टूट गया है\nअपने सारे ठिकानों का वास्ता.\n\nसदियों से बिलकुल खराब पड़े\nघर के बुज़ुर्ग लैंडलाइन की तरह\nहम भी दे देते हैं गलत-सलत सिग्नल\n\nकोई भी नंबर लगाए\nकहीं दूर से\nतो आते हैं हमसे\nसर्वदा ही व्यस्त होने  के\nकातर और झूठे संदेशे!\n\nकाहे की व्यस्तता!\nकुछ तो नहीं होता\nपर रिसीवर ऑफ हो\nया कि टूट गया हो बिज़ी कनेक्शन\nसार्वजानिक बक्से से\nतो ऐसा होता है, है न -\nलगातार आते हैं व्यस्त होने के गलत सिग्नल\n\nकुछ तो हो!\nकोई पत्ता तो कहीं डोले!\nकोई तो बात होनी चाहिए जिन्दगी में अब!\nबोलने में समझने- जैसे कोई बात!\nचलने में पहुँचने- जैसी\nकरने में कुछ हो जाने -जैसी तरंग!\n\n","author":"अनामिका","title":"कुछ तो \/ अनामिका"},{"poem":"सृष्टि की पहली सुबह थी वह!\nकहा गया मुझसे\nतू उजियारा है धरती का \nऔर छीन लिया गया मेरा सूरज!\nकहा गया मुझसे\nतू बुलबुल है इस बाग़ का \nऔर झपट लिया गया मेरा आकाश!\nकहा गया मुझसे\nतू पानी है सृष्टि की आँखों का \nऔर मुझे ब्याहा गया रेत से \nसुखा दिया गया मेरा सागर!\nकहा गया मुझसे\nतू बिम्ब है सबसे सुन्दर \nऔर तोड़ दिया गया मेरा दर्पण |\n\nबाबा कबीर की कविता की माटी  की तरह नहीं,\nपेपर मैशी की लुगदी की तरह \nमुझे \"रूंदा\" गया,\nकिसी-किसी तरह मैं उठी,\nएक प्रतिमा बनी मेरी,\nकोई था जिसने दर्पण की किरचियाँ उठाई \nऔर रोम-रोम में प्रतिमा के जड़ दी!\nएक ब्रह्माण्ड ही परावर्तित था \nरोम-रोम में अब तो!\nजो सूरज छीन लिया था मुझसे\nदौड़ता हुआ आ गया वापस \nऔर हपस कर मेरे अंग लग गया!\nआकाश खुद एक पंछी -सा \nमेरे कंधे पर उतर आया |\n\nवक़्त सा समुन्दर मेरे पाँव पर बिछ गया,\nधुल गयी अब युगों की कीचड़!\nअब मैं व्यवस्थित थी!\nपूरी यह कायनात ही मेरा घर थी अब!\nअपने दस हाथों  से \nकरने लगी काम घर के और बाहर के!\nएक घरेलू दुर्गा\nभाले पर झाड़न  लपेट लिया मैंने \nऔर लगी धूल झाड़ने\nकायदों की, वायदों की, रस्मों की, मिथकों की, \nइतिहास की मेज भी झाड़ी!\nमहिषासुर के मैंने काट दिए नाख़ून,\nनहलाकर भेज दिया दफ्तर!\nएक नयी सृष्टि अब \nमचल रही थी मेरे भीतर!\n\n","author":"अनामिका","title":"सृष्टि \/ अनामिका"},{"poem":"महाकाल सृष्टि का नौवां महीना है, छत्तीसवाँ महीना\nमेरे भीतर कुछ चल रहा है\nषड़यंत्र नहीं, तंत्र-मंत्र नहीं,\nलेकिन चल रहा है लगातार!\nबढ़ रहा है भीतर-भीतर \nजैसे बढती है नदी सब मुहानों के पार!\nघर नहीं, दीवार नहीं और छत भी नहीं\nलेकिन कुछ ढह रहा है भीतर:\nजैसे नयी ईंट की धमक से \nमानो ख़ुशी में \nभहर जाता है खँडहर!\nदेखो, यहाँ ... बिलकुल यहाँ\nनाभि के बीचो  बीच \nउठते और गिरते हथौड़ों के नीचे \nलगातार जैसे कुछ ढल रहा है\nलोहे के एक पिंड सा\nथोडा-सा ठोस और थोड़ा तरल \nकुछ नया और कुछ एकदम प्राचीन \nपल रहा है मेरे भीतर, \nमेरे भीतर कुछ चल रहा है\nदो-दो दिल धड़क रहें हैं मुझमें,\nचार-चार आँखों से \nकर रही हूँ आँखें चार मैं \nमहाकाल से!\nथरथरा उठें हैं मेरे आवेग से सब पर्वत,\nठेल दिया है उनको पैरों से \nएक तरफ मैंने!\nमेरी उसांसों से काँप-काँप उठतें हैं जंगल!\nइन्द्रधनुष के सात रंगों से \nहै यह बिछौना सौना-मौना!\nजन्म ले रहा है एक नया पुरुष \nमेरे पातालों से __\nनया पुरुष जो कि अतिपुरुष नहीं होगा __\nक्रोध और कामना की अतिरेकी पेचिस से पीड़ित,\nस्वस्थ होगी धमनियाँ उसकी \nऔर दृष्टि सम्यक __\nअतिरेकी पुरुषों की भाषा नहीं बोलेगा __\nस्नेह-सम्मान-विरत चूमा- चाटी वाली भाषा, \nबन्दूक-बम-थप्पड़-घुडकी- लाठी वाली भाषा ,\nमेरे इन उन्नत पहाड़ों से \nफूटेगी जब दुधैली रौशनी \nयह पिएगा!\nअँधियारा इस जग का \nअंजन बन इसकी आँखों में सजेगा,\nझूलेगी अब पूरी कायनात झूले-सी \nफिर धीरे-धीरे खड़ा होगा नया पुरुष _\nप्रज्ञा से शासित संबुद्ध अनुकूलित,\nप्रज्ञा का प्यारा भरतार,\nप्रज्ञा को सोती हुई छोड़कर जंगल \nइस बार लेकिन नहीं जाएगा |\n\n","author":"अनामिका","title":"महाकाल \/ अनामिका"},{"poem":"उसकी सफेद फ्रॉक \nऔर जाँघिए पर\nकिस परी माँ ने काढ़ दिए हैं \nकत्थई गुलाब रात-भर में? \nऔर कहानी के वे सात बौने \nक्यों गुत्थम-गुत्थी \nमचा रहे हैं \nउसके पेट में?\nअनहद-सी बज रही है लड़की \nकाँपती हुई। \nलगातार झंकृत हैं \nउसकी जंघाओं में इकतारे\nचक्रों सी नाच रही है वह \nएक महीयसी मुद्रा में \nगोद में छुपाए हुए \nसृष्टि के प्रथम सूर्य सा, लाल-लाल तकिया\n\n","author":"अनामिका","title":"प्रथम स्राव \/ अनामिका"},{"poem":"(अरुंधती सुब्रमण्यम की कविता)\n\nतीस तक\nमध्यच्छद\nमोटा हो जाता है\nआपको दिलाता हुआ याद \nउन शिशुओं की\nजिनको आकार दे ही नहीं पायीं आप!\n\n'सतोरी' टाली हुई योजना है!\nतीस तक\nसुबह-सुबह बाथरूम जाते हुए\nआने ही लगती है आपको\nबास मौत की!\nआपको पता होता है-\nथोड़ा -सा इंतजार और-\nसब के सब बह जाएगें घूर्णावर्तों में-\nसुगंधकातर, छालीदार,प्रेमिल खुसुर-फ़ुसुर,\nकल रात की आत्मीय अतर,\nअल्स्सुबह का वह विश्वास सरल!\n\nतीस तक\nसंकल्प लेती हैं आप \nकि आप रेक्जाविक एयर पोर्ट की\nड्यूटी फ़्री दूकान में\nनहीं करेंगी खरीदारी।\nफ़िल्म-इतिहास का कोर्स स्थगित\nकरती हैं अगले जनम तक।\nपिघले हुए गुड़ के लिए आयोजित कामना\nफ़िर से लगी है जोर मारने-\nयह भी आता है ध्यान में!\n\nतीस तक \nमित्रों और प्रेमियों और \nस्कूलशिक्षकों के\nविश्वासघात पर \nथोड़ा-सा मुस्का देती हैं आप!\nचालीस तक शायद\nसबको ही कर देगीं आप माफ़!\n\nतीस तक \nआप जान लेती हैं\nकि आप चाहती हैं चलना \nखमीरित सपनों के ध्वस्त साम्राज्यों से दूर \n-खूब प्रशस्त, मानचित्रों के बाहर के \nभूखन्डों तक\nजहां कि कदम एक -एक हो कोई\nसाहसिक-सी यात्रा\nऔर हर कदम अगला\nलंगर!       \n\n\n( अनुवाद: अनामिका )\n\n","author":"अनामिका","title":"तीस तक \/ अनामिका"}]
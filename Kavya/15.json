[{"poem":"आँधियों ही आँधियों में\nउड़ गया यह जेठ का जलता हुआ दिन,\nमुड़ गया किस ओर, कब\nसूरज सुबह का\nगदर की दीवार के पीछे, न जाने । \n\nक्या पता कब दिन ढला,\nकब शाम हो आई \nनही है अब नही है\nएक भी पिछड़ा सिपाही\nआँधियों की फौज का बाकी\n\nहमारे बीच\nअब तो\nएक पत्ता भी\nखड़कता है न हिलता है\nहवा का नाम भी तो हो \nहमें अब आँधियों के शोर के बदले \nमिली है हब्स की बेचैन ख़ामोशी \n\nन जाने क्या हुआ सहसा,\nठिठक कर,\nसाँस रोके रह गई आँखे गडाए \nगदर् \nदीवार को ही देखती-सी\nप्रकृति सारी\nऔर क्या देखे\nदिखेगा क्या\n\n","author":"बालकृष्ण राव","title":"गरमियों की शाम \/ बालकृष्ण राव"},{"poem":"मनाना चाहता है आज ही? \n-तो मान ले \nत्यौहार का दिन आज ही होगा!\n\nउमंगें यूँ अकारण ही नहीं उठतीं,\nन अनदेखे इशारे पर कभी यूँ नाचता मन;\nखुले से लग रहे हैं द्वार मंदिर के \nबढ़ा पग-\nमूर्ति के शृंगार का दिन आज ही होगा!\n\nन जाने आज क्यों दिल चाहता है-\nस्वर मिला कर \nअनसुने स्वर में किसी की कर उठे जयकार!\nन जाने क्यूँ \nबिना पाए हुए भी दान याचक मन,\nविकल है व्यक्त करने के लिए आभार!\n\nकोई तो, कहीं तो\nप्रेरणा का स्रोत होगा ही-\nउमंगें यूँ अकारण ही नहीं उठतीं,\nनदी में बाढ़ आई है कहीं पानी गिरा होगा!\n\nअचानक शिथिल-बंधन  हो रहा है आज \nमोक्षासन बंदी मन -\nकिसी की तो कहीं कोई भगीरथ-साधना पूरी हुई होगी,\nकिसी भागीरथी के भूमि पर अवतार का दिन आज ही होगा!\n\nमनाना चाहता है आज ही? \n-तो मान ले \nत्यौहार का दिन आज ही होगा!\n\n","author":"बालकृष्ण राव","title":"आज ही होगा \/ बालकृष्ण राव"},{"poem":"फिर क्या होगा उसके बाद?\nउत्सुक होकर शिशु ने पूछा,\n\"माँ, क्या होगा उसके बाद?\"\n\nरवि से उज्जवल, शशि से सुंदर,\nनव-किसलय दल से कोमलतर । \nवधू तुम्हारी घर आएगी उस\nविवाह-उत्सव के बाद ।।'\n\nपलभर मुख पर स्मित-रेखा,\nखेल गई, फिर माँ ने देखा ।\nउत्सुक हो कह उठा, किन्तु वह\nफिर क्या होगा उसके बाद?'\n\nफिर नभ के नक्षत्र मनोहर \nस्वर्ग-लोक से उतर-उतर कर ।\nतेरे शिशु बनने को मेरे \nघर लाएँगे उसके बाद ।।'\n\nमेरे नए खिलौने लेकर,\nचले न जाएँ वे अपने घर ।\nचिन्तित होकर उठा, किन्तु फिर,\nपूछा शिशु ने उसके बाद ।।'\n\nअब माँ का जी उब चुका था,\nहर्ष-श्रान्ति  में डुब चुका था ।\nबोली, \"फ़िर मैं बूढ़ी होकर,\nमर जाऊँगी उसके बाद ।।\"\n\nयह सुनकर भर आए लोचन \nकिन्तु पोछकर उन्हें उसी क्षण \nसहज कुतूहल से फिर शिशु ने \nपूछा, \"माँ, क्या होगा उसके बाद?\n\nकवि को बालक ने सिखलाया \nसुख-दुख है पलभर की माया\nहै अनन्त का तत्व-प्रश्न यह,\nफिर क्या होगा उसके बाद?\n\n","author":"बालकृष्ण राव","title":"फिर क्या होगा उसके बाद \/ बालकृष्ण राव"},{"poem":"नदी को रास्‍ता किसने दिखाया?\nसिखाया था उसे किसने\nकि अपनी भावना के वेग को\nउन्‍मुक्‍त बहने दे?\nकि वह अपने लिए\nखुद खोज लेगी\nसिन्धु की गम्भीरता\nस्‍वच्‍छन्द बहकर?\n\nइसे हम पूछते आए युगों से,\nऔर सुनते भी युगों से आ रहे उत्‍तर नदी का।\nमुझे कोई कभी आया नहीं था राह दिखलाने,\nबनाया मार्ग मैने आप ही अपना।\nढकेला था शिलाओं को,\nगिरी निर्भिकता से मैं कई ऊँचे प्रपातों से,\nवनों में, कंदराओं में,\nभटकती, भूलती मैं\nफूलती उत्‍साह से प्रत्‍येक बाधा-विघ्‍न को\nठोकर लगाकर, ठेलकर,\nबढती गई आगे निरन्तर\nएक तट को दूसरे से दूरतर करती।\n\nबढ़ी सम्पन्‍नता के\nऔर अपने दूर-दूर तक फैले साम्राज्‍य के अनुरूप\nगति को मन्द कर...\nपहुँची जहाँ सागर खडा था\nफेन की माला लिए\nमेरी प्रतीक्षा में।\nयही इतिवृत्‍त मेरा ...\nमार्ग मैने आप ही बनाया।\n\nमगर भूमि का है दावा,\nकि उसने ही बनाया था नदी का मार्ग ,\nउसने ही\nचलाया था नदी को फिर\nजहाँ, जैसे, जिधर चाहा,\nशिलाएँ सामने कर दी\nजहाँ वह चाहती थी\nरास्‍ता बदले नदी,\nजरा बाएँ मुड़े\nया दाहिने होकर निकल जाए,\nस्‍वयं नीची हुई\nगति में नदी के\nवेग लाने के लिए\nबनी समतल\nजहाँ चाहा कि उसकी चाल धीमी हो।\nबनाती राह,\nगति को तीव्र अथवा मन्द करती\nजंगलों में और नगरों में नचाती\nले गई भोली नदी को भूमि सागर तक\n\nकिधर है सत्‍य?\nमन के वेग ने\nपरिवेश को अपनी सबलता से झुकाकर\nरास्‍ता अपना निकाला था,\nकि मन के वेग को बहना पडा था बेबस\nजिधर परिवेश ने झुककर\nस्‍वयं ही राह दे दी थी?\nकिधर है सत्‍य?\n\nक्‍या आप इसका जबाब देंगे?\n\n","author":"बालकृष्ण राव","title":"नदी को रास्‍ता किसने दिखाया ? \/ बालकृष्ण राव"},{"poem":"झुक रही है भूमि बाईं ओर, फ़िर भी\nकौन जाने?\nनियति की आँखें बचाकर,\nआज धारा दाहिने बह जाए।\n\nजाने \nकिस किरण-शर के वरद आघात से\nनिर्वर्ण रेखा-चित्र, बीती रात का,\nकब रँग उठे। \nसहसा मुखर हो\nमूक क्या कह जाए?\n\n'सम्भव क्या नहीं है आज-\nलोहित लेखनी प्राची क्षितिज की,\nकर रही है प्रेरणा, \nयह प्रश्न अंकित? \n\nकौन जाने\nआज ही नि:शेष हों सारे \nसँजोये स्वप्न,\nदिन की सिध्दियों में\nकौन जाने\nशेष फिर भी,\nएक नूतन स्वप्न की सम्भावना रह जाए।\n\n","author":"बालकृष्ण राव","title":"कौन जाने? \/ बालकृष्ण राव"},{"poem":"सावधान, जन-नायक सावधान।\nयह स्तुति का साँप तुम्हे डस न ले।\nबचो इन बढ़ी हुई बांहों से \nधृतराष्ट्र – मोहपाश \nकहीं तुम्हे कस न ले।\n\nसुनते हैं कभी, किसी युग में \nपाते ही राम का चरण-स्पर्श \nशिला प्राणवती हुई,\n\nदेखते हो किन्तु आज \nअपने उपास्य के चरणों को छू-छूकर \nभक्त उन्हें पत्थर की मूर्ति बना देते हैं।\n\nसावधान, भक्तों की टोली आ रही है \nपूजा-द्रव्य लिए!\nबचो अर्चना से, फूलमाला से,\nअंधी अनुशंसा की हाला से ,\nबचो वंदना की वंचना से, आत्म रति से,\nबचो आत्मपोषण से, आत्मा की क्षति से।\n\n","author":"बालकृष्ण राव","title":"सावधान, जन-नायक \/ बालकृष्ण राव"}]
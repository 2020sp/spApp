[{"poem":"क्या जाग रही होगी तुम भी?\nनिष्ठुर-सी आधी रात प्रिये! अपना यह व्यापक अंधकार,\nमेरे सूने-से मानस में, बरबस भर देतीं बार-बार;\nमेरी पीडाएँ एक-एक, हैं बदल रहीं करवटें विकल;\nकिस आशंका की विसुध आह! इन सपनों को कर गई पार\n\nमैं बेचैनी में तडप रहा; क्या जाग रही होगी तुम भी?\nअपने सुख-दुख से पीडित जग, निश्चिंत पडा है शयित-शांत,\nमैं अपने सुख-दुख को तुममें, हूँ ढूँढ रहा विक्षिप्त-भ्रांत;\nयदि एक साँस बन उड सकता, यदि हो सकता वैसा अदृश्य\n\nयदि सुमुखि तुम्हारे सिरहाने, मैं आ सकता आकुल अशांत\nपर नहीं, बँधा सीमाओं से, मैं सिसक रहा हूँ मौन विवश;\nमैं पूछ रहा हूँ बस इतना- भर कर नयनों में सजल याद,\nक्या जाग रही होगी तुम भी?\n\n","author":"भगवतीचरण वर्मा","title":"स्मृतिकण \/ भगवतीचरण वर्मा"},{"poem":"कुछ सुन लें, कुछ अपनी कह लें।\n\nजीवन-सरिता की लहर-लहर,\nमिटने को बनती यहाँ प्रिये\nसंयोग क्षणिक, फिर क्या जाने\nहम कहाँ और तुम कहाँ प्रिये।\n\nपल-भर तो साथ-साथ बह लें,\nकुछ सुन लें, कुछ अपनी कह लें।\n\nआओ कुछ ले लें औ' दे लें।\n\nहम हैं अजान पथ के राही,\nचलना जीवन का सार प्रिये\nपर दुःसह है, अति दुःसह है\nएकाकीपन का भार प्रिये।\n\nपल-भर हम-तुम मिल हँस-खेलें,\nआओ कुछ ले लें औ' दे लें।\n\nहम-तुम अपने में लय कर लें।\n\nउल्लास और सुख की निधियाँ,\nबस इतना इनका मोल प्रिये\nकरुणा की कुछ नन्हीं बूँदें\nकुछ मृदुल प्यार के बोल प्रिये।\n\nसौरभ से अपना उर भर लें,\nहम तुम अपने में लय कर लें।\n\nहम-तुम जी-भर खुलकर मिल लें।\n\nजग के उपवन की यह मधु-श्री,\nसुषमा का सरस वसन्त प्रिये\nदो साँसों में बस जाय और\nये साँसें बनें अनन्त प्रिये।\n\nमुरझाना है आओ खिल लें,\nहम-तुम जी-भर खुलकर मिल लें।\n\n","author":"भगवतीचरण वर्मा","title":"कुछ सुन लें, कुछ अपनी कह लें \/ भगवतीचरण वर्मा"},{"poem":"आज मानव का सुनहला प्रात है,\nआज विस्मृत का मृदुल आघात है;\nआज अलसित और मादकता-भरे,\nसुखद सपनों से शिथिल यह गात है;\n\nमानिनी हँसकर हृदय को खोल दो,\nआज तो तुम प्यार से कुछ बोल दो ।\n\nआज सौरभ में भरा उच्छ्‌वास है,\nआज कम्पित-भ्रमित-सा बातास है;\nआज शतदल पर मुदित सा झूलता,\nकर रहा अठखेलियाँ हिमहास है;\n\nलाज की सीमा प्रिये, तुम तोड़ दो\nआज मिल लो, मान करना छोड़ दो ।\n\nआज मधुकर कर रहा मधुपान है,\nआज कलिका दे रही रसदान है;\nआज बौरों पर विकल बौरी हुई,\nकोकिला करती प्रणय का गान है;\n\nयह हृदय की भेंट है, स्वीकार हो\nआज यौवन का सुमुखि, अभिसार हो ।\n\nआज नयनों में भरा उत्साह है,\nआज उर में एक पुलकित चाह है;\nआज श्चासों में उमड़कर बह रहा,\nप्रेम का स्वच्छन्द मुक्त प्रवाह है;\n\nडूब जायें देवि, हम-तुम एक हो\nआज मनसिज का प्रथम अभिषेक हो ।\n\n","author":"भगवतीचरण वर्मा","title":"आज मानव का \/ भगवतीचरण वर्मा"},{"poem":"तुम सुधि बन-बनकर बार-बार\nक्यों कर जाती हो प्यार मुझे?\nफिर विस्मृति बन तन्मयता का\nदे जाती हो उपहार मुझे।\n\nमैं करके पीड़ा को विलीन\nपीड़ा में स्वयं विलीन हुआ\nअब असह बन गया देवि,\nतुम्हारी अनुकम्पा का भार मुझे।\n\nमाना वह केवल सपना था,\nपर कितना सुन्दर सपना था\nजब मैं अपना था, और सुमुखि\nतुम अपनी थीं, जग अपना था।\n\nजिसको समझा था प्यार, वही\nअधिकार बना पागलपन का\nअब मिटा रहा प्रतिपल,\nतिल-तिल, मेरा निर्मित संसार मुझे।\n\n","author":"भगवतीचरण वर्मा","title":"तुम सुधि बन-बनकर बार-बार \/ भगवतीचरण वर्मा"},{"poem":"\nतुम मृगनयनी, तुम पिकबयनी\nतुम छवि की परिणीता-सी,\nअपनी बेसुध मादकता में\nभूली-सी, भयभीता सी ।\n\nतुम उल्लास भरी आई हो\nतुम आईं उच्छ्‌वास भरी,\nतुम क्या जानो मेरे उर में\nकितने युग की प्यास भरी ।\n\nशत-शत मधु के शत-शत सपनों\nकी पुलकित परछाईं-सी,\nमलय-विचुम्बित तुम ऊषा की\nअनुरंजित अरुणाई-सी;\n\nतुम अभिमान-भरी आई हो\nअपना नव-अनुराग लिए,\nतुम क्या जानो कि मैं तप रहा\nकिस आशा की आग लिए ।\n\nभरे हुए सूनेपन के तम\nमें विद्युत की रेखा-सी;\nअसफलता के पट पर अंकित\nतुम आशा की लेखा-सी;\n\nआज हृदय में खिंच आई हो\nतुम असीम उन्माद लिए,\nजब कि मिट रहा था मैं तिल-तिल\nसीमा का अपवाद लिए ।\n\nचकित और अलसित आँखों में\nतुम सुख का संसार लिए,\nमंथर गति में तुम जीवन का\nगर्व भरा अधिकार लिए ।\n\nडोल रही हो आज हाट में\nबोल प्यार के बोल यहाँ,\nमैं दीवाना निज प्राणों से\nकरने आया मोल यहाँ ।\n\nअरुण कपोलों पर लज्जा की\nभीनी-सी मुस्कान लिए,\nसुरभित श्वासों में यौवन के\nअलसाए-से गान लिए ,\n\nबरस पड़ी हो मेरे मरू में\nतुम सहसा रसधार बनी,\nतुममें लय होकर अभिलाषा\nएक बार साकार बनी ।\n\nतुम हँसती-हँसती आई हो\nहँसने और हँसाने को,\nमैं बैठा हूँ पाने को फिर\nपा करके लुट जाने को ।\n\nतुम क्रीड़ा की उत्सुकता-सी,\nतुम रति की तन्मयता-सी;\nमेरे जीवन में तुम आओ,\nतुम जीवन की ममता-सी।\n\n","author":"भगवतीचरण वर्मा","title":"तुम मृगनयनी \/ भगवतीचरण वर्मा"},{"poem":"मैं कब से ढूँढ़ रहा हूँ\nअपने प्रकाश की रेखा\nतम के तट पर अंकित है\nनिःसीम नियति का लेखा\n\nदेने वाले को अब तक\nमैं देख नहीं पाया हूँ,\nपर पल भर सुख भी देखा\nफिर पल भर दुख भी देखा।\n\nकिस का आलोक गगन से\nरवि शशि उडुगन बिखराते?\nकिस अंधकार को लेकर\nकाले बादल घिर आते?\n\nउस चित्रकार को अब तक\nमैं देख नहीं पाया हूँ,\nपर देखा है चित्रों को\nबन-बनकर मिट-मिट जाते।\n\nफिर उठना, फिर गिर पड़ना\nआशा है, वहीं निराशा\nक्या आदि-अन्त संसृति का\nअभिलाषा ही अभिलाषा?\n\nअज्ञात देश से आना,\nअज्ञात देश को जाना,\nअज्ञात अरे क्या इतनी\nहै हम सब की परिभाषा?\n\nपल-भर परिचित वन-उपवन,\nपरिचित है जग का प्रति कन,\nफिर पल में वहीं अपरिचित\nहम-तुम, सुख-सुषमा, जीवन।\n\nहै क्या रहस्य बनने में?\nहै कौन सत्य मिटने में?\nमेरे प्रकाश दिखला दो\nमेरा भूला अपनापन ।\n\n","author":"भगवतीचरण वर्मा","title":"मैं कब से ढूँढ़ रहा हूँ \/ भगवतीचरण वर्मा"},{"poem":"तुम अपनी हो, जग अपना है\nकिसका किस पर अधिकार प्रिये\nफिर दुविधा का क्या काम यहाँ\nइस पार या कि उस पार प्रिये।\n\nदेखो वियोग की शिशिर रात\nआँसू का हिमजल छोड़ चली\nज्योत्स्ना की वह ठण्डी उसाँस\nदिन का रक्तांचल छोड़ चली।\n\nचलना है सबको छोड़ यहाँ\nअपने सुख-दुख का भार प्रिये,\nकरना है कर लो आज उसे\nकल पर किसका अधिकार प्रिये।\n\nहै आज शीत से झुलस रहे\nये कोमल अरुण कपोल प्रिये\nअभिलाषा की मादकता से\nकर लो निज छवि का मोल प्रिये।\n\nइस लेन-देन की दुनिया में\nनिज को देकर सुख को ले लो,\nतुम एक खिलौना बनो स्वयं\nफिर जी भर कर सुख से खेलो।\n\nपल-भर जीवन, फिर सूनापन\nपल-भर तो लो हँस-बोल प्रिये\nकर लो निज प्यासे अधरों से\nप्यासे अधरों का मोल प्रिये।\n\nसिहरा तन, सिहरा व्याकुल मन,\nसिहरा मानस का गान प्रिये\nमेरे अस्थिर जग को दे दो\nतुम प्राणों का वरदान प्रिये।\n\nभर-भरकर सूनी निःश्वासें\nदेखो, सिहरा-सा आज पवन\nहै ढूँढ़ रहा अविकल गति से\nमधु से पूरित मधुमय मधुवन।\n\nयौवन की इस मधुशाला में\nहै प्यासों का ही स्थान प्रिये\nफिर किसका भय? उन्मत्त बनो\nहै प्यास यहाँ वरदान प्रिये।\n\nदेखो प्रकाश की रेखा ने\nवह तम में किया प्रवेश प्रिये\nतुम एक किरण बन, दे जाओ\nनव-आशा का सन्देश प्रिये।\n\nअनिमेष दृगों से देख रहा\nहूँ आज तुम्हारी राह प्रिये\nहै विकल साधना उमड़ पड़ी\nहोंठों पर बन कर चाह प्रिये।\n\nमिटनेवाला है सिसक रहा\nउसकी ममता है शेष प्रिये\nनिज में लय कर उसको दे दो\nतुम जीवन का सन्देश प्रिये।\n\n","author":"भगवतीचरण वर्मा","title":"तुम अपनी हो, जग अपना है \/ भगवतीचरण वर्मा"},{"poem":"देखो, सोचो, समझो, सुनो, गुनो औ' जानो\nइसको, उसको, सम्भव हो निज को पहचानो\nलेकिन अपना चेहरा जैसा है रहने दो,\nजीवन की धारा में अपने को बहने दो\n\nतुम जो कुछ हो वही रहोगे, मेरी मानो ।\n\nवैसे तुम चेतन हो, तुम प्रबुद्ध ज्ञानी हो\nतुम समर्थ, तुम कर्ता, अतिशय अभिमानी हो\nलेकिन अचरज इतना, तुम कितने भोले हो\nऊपर से ठोस दिखो, अन्दर से पोले हो\n\nबन कर मिट जाने की एक तुम कहानी हो ।\n\nपल में रो देते हो, पल में हँस पड़ते हो,\nअपने में रमकर तुम अपने से लड़ते हो\nपर यह सब तुम करते - इस पर मुझको शक है,\nदर्शन, मीमांसा - यह फुरसत की बकझक है,\n\nजमने की कोशिश में रोज़ तुम उखड़ते हो ।\n\nथोड़ी-सी घुटन और थोड़ी रंगीनी में,\nचुटकी भर मिरचे में, मुट्ठी भर चीनी में,\nज़िन्दगी तुम्हारी सीमित है, इतना सच है,\nइससे जो कुछ ज्यादा, वह सब तो लालच है\n\nदोस्त उम्र कटने दो इस तमाशबीनी में ।\n\nधोखा है प्रेम-बैर, इसको तुम मत ठानो\nकडु‌आ या मीठा ,रस तो है छक कर छानो,\nचलने का अन्त नहीं, दिशा-ज्ञान कच्चा है\nभ्रमने का मारग ही सीधा है, सच्चा है\n\nजब-जब थक कर उलझो, तब-तब लम्बी तानो ।\n\n","author":"भगवतीचरण वर्मा","title":"देखो-सोचो-समझो \/ भगवतीचरण वर्मा"},{"poem":"कल सहसा यह सन्देश मिला\nसूने-से युग के बाद मुझे\nकुछ रोकर, कुछ क्रोधित हो कर\nतुम कर लेती हो याद मुझे।\n\nगिरने की गति में मिलकर\nगतिमय होकर गतिहीन हुआ\nएकाकीपन से आया था\nअब सूनेपन में लीन हुआ।\n\nयह ममता का वरदान सुमुखि\nहै अब केवल अपवाद मुझे\nमैं तो अपने को भूल रहा,\nतुम कर लेती हो याद मुझे।\n\nपुलकित सपनों का क्रय करने\nमैं आया अपने प्राणों से\nलेकर अपनी कोमलताओं को\nमैं टकराया पाषाणों से।\n\nमिट-मिटकर मैंने देखा है\nमिट जानेवाला प्यार यहाँ\nसुकुमार भावना को अपनी\nबन जाते देखा भार यहाँ।\n\nउत्तप्त मरूस्थल बना चुका\nविस्मृति का विषम विषाद मुझे\nकिस आशा से छवि की प्रतिमा!\nतुम कर लेती हो याद मुझे?\n\nहँस-हँसकर कब से मसल रहा\nहूँ मैं अपने विश्वासों को\nपागल बनकर मैं फेंक रहा\nहूँ कब से उलटे पाँसों को।\n\nपशुता से तिल-तिल हार रहा\nहूँ मानवता का दाँव अरे\nनिर्दय व्यंगों में बदल रहे\nमेरे ये पल अनुराग-भरे।\n\nबन गया एक अस्तित्व अमिट\nमिट जाने का अवसाद मुझे\nफिर किस अभिलाषा से रूपसि!\nतुम कर लेती हो याद मुझे?\n\nयह अपना-अपना भाग्य, मिला\nअभिशाप मुझे, वरदान तुम्हें\nजग की लघुता का ज्ञान मुझे,\nअपनी गुरुता का ज्ञान तुम्हें।\n\nजिस विधि ने था संयोग रचा,\nउसने ही रचा वियोग प्रिये\nमुझको रोने का रोग मिला,\nतुमको हँसने का भोग प्रिये।\n\nसुख की तन्मयता तुम्हें मिली,\nपीड़ा का मिला प्रमाद मुझे\nफिर एक कसक बनकर अब क्यों\nतुम कर लेती हो याद मुझे?\n\n","author":"भगवतीचरण वर्मा","title":"कल सहसा यह सन्देश मिला \/ भगवतीचरण वर्मा"},{"poem":"संकोच-भार को सह न सका\nपुलकित प्राणों का कोमल स्वर\nकह गये मौन असफलताओं को\nप्रिय आज काँपते हुए अधर।\n\nछिप सकी हृदय की आग कहीं?\nछिप सका प्यार का पागलपन?\nतुम व्यर्थ लाज की सीमा में\nहो बाँध रही प्यासा जीवन।\n\nतुम करूणा की जयमाल बनो,\nमैं बनूँ विजय का आलिंगन\nहम मदमातों की दुनिया में,\nबस एक प्रेम का हो बन्धन।\n\nआकुल नयनों में छलक पड़ा\nजिस उत्सुकता का चंचल जल\nकम्पन बन कर कह गई वही\nतन्मयता की बेसुध हलचल।\n\nतुम नव-कलिका-सी-सिहर उठीं\nमधु की मादकता को छूकर\nवह देखो अरुण कपोलों पर\nअनुराग सिहरकर पड़ा बिखर।\n\nतुम सुषमा की मुस्कान बनो\nअनुभूति बनूँ मैं अति उज्जवल\nतुम मुझ में अपनी छवि देखो,\nमैं तुममें निज साधना अचल।\n\nपल-भर की इस मधु-बेला को\nयुग में परिवर्तित तुम कर दो\nअपना अक्षय अनुराग सुमुखि,\nमेरे प्राणों में तुम भर दो।\n\nतुम एक अमर सन्देश बनो,\nमैं मन्त्र-मुग्ध-सा मौन रहूँ\nतुम कौतूहल-सी मुसका दो,\nजब मैं सुख-दुख की बात कहूँ।\n\nतुम कल्याणी हो, शक्ति बनो\nतोड़ो भव का भ्रम-जाल यहाँ\nबहना है, बस बह चलो, अरे\nहै व्यर्थ पूछना किधर-कहाँ?\n\nथोड़ा साहस, इतना कह दो\nतुम प्रेम-लोक की रानी हो\nजीवन के मौन रहस्यों की\nतुम सुलझी हुई कहानी हो।\n\nतुममें लय होने को उत्सुक\nअभिलाषा उर में ठहरी है\nबोलो ना, मेरे गायन की\nतुममें ही तो स्वर-लहरी है।\n\nहोंठों पर हो मुस्कान तनिक\nनयनों में कुछ-कुछ पानी हो\nफिर धीरे से इतना कह दो\nतुम मेरी ही दीवानी हो।\n\n","author":"भगवतीचरण वर्मा","title":"संकोच-भार को सह न सका \/ भगवतीचरण वर्मा"},{"poem":"बस इतना--अब चलना होगा\nफिर अपनी-अपनी राह हमें।\n\nकल ले आई थी खींच, आज\nले चली खींचकर चाह हमें\nतुम जान न पाईं मुझे, और\nतुम मेरे लिए पहेली थीं;\nपर इसका दुख क्या? मिल न सकी\nप्रिय जब अपनी ही थाह हमें।\n\nतुम मुझे भिखारी समझें थीं,\nमैंने समझा अधिकार मुझे\nतुम आत्म-समर्पण से सिहरीं,\nथा बना वही तो प्यार मुझे।\n\nतुम लोक-लाज की चेरी थीं,\nमैं अपना ही दीवाना था\nले चलीं पराजय तुम हँसकर,\nदे चलीं विजय का भार मुझे।\n\nसुख से वंचित कर गया सुमुखि,\nवह अपना ही अभिमान तुम्हें\nअभिशाप बन गया अपना ही\nअपनी ममता का ज्ञान तुम्हें\nतुम बुरा न मानो, सच कह दूँ,\nतुम समझ न पाईं जीवन को\nजन-रव के स्वर में भूल गया\nअपने प्राणों का गान तुम्हें।\n\nथा प्रेम किया हमने-तुमने\nइतना कर लेना याद प्रिये,\nबस फिर कर देना वहीं क्षमा\nयह पल-भर का उन्माद प्रिये।\nफिर मिलना होगा या कि नहीं\nहँसकर तो दे लो आज विदा\nतुम जहाँ रहो, आबाद रहो,\nयह मेरा आशीर्वाद प्रिये।\n\n","author":"भगवतीचरण वर्मा","title":"बस इतना--अब चलना होगा  \/ भगवतीचरण वर्मा"},{"poem":"आज मानव का सुनहला प्रात है,\nआज विस्मृत का मृदुल आघात है;\nआज अलसित और मादकता-भरे,\nसुखद सपनों से शिथिल यह गात है;\n\nमानिनी हँसकर हृदय को खोल दो,\nआज तो तुम प्यार से कुछ बोल दो ।\n\nआज सौरभ में भरा उच्छ्‌वास है,\nआज कम्पित-भ्रमित-सा बातास है;\nआज शतदल पर मुदित सा झूलता,\nकर रहा अठखेलियाँ हिमहास है;\n\nलाज की सीमा प्रिये, तुम तोड दो\nआज मिल लो, मान करना छोड दो ।\n\nआज मधुकर कर रहा मधुपान है,\nआज कलिका दे रही रसदान है;\nआज बौरों पर विकल बौरी हुई,\nकोकिला करती प्रणय का गान है;\n\nयह हृदय की भेंट है, स्वीकार हो\nआज यौवन का सुमुखि, अभिसार हो ।\n\nआज नयनों में भरा उत्साह है,\nआज उर में एक पुलकित चाह है;\nआज श्चासों में उमड़कर बह रहा,\nप्रेम का स्वच्छन्द मुक्त प्रवाह है;\n\nडूब जायें देवि, हम-तुम एक हो\nआज मनसिज का प्रथम अभिषेक हो ।\n\n","author":"भगवतीचरण वर्मा","title":"आज मानव का सुनहला प्रात है \/ भगवतीचरण वर्मा"},{"poem":"हम दीवानों की क्या हस्ती, आज यहाँ कल वहाँ चले\nमस्ती का आलम साथ चला, हम धूल उड़ाते जहाँ चले\n\nआए बनकर उल्लास कभी, आँसू बनकर बह चले अभी\nसब कहते ही रह गए, अरे तुम कैसे आए, कहाँ चले\n\nकिस ओर चले? मत ये पूछो, बस चलना है इसलिए चले\nजग से उसका कुछ लिए चले, जग को अपना कुछ दिए चले\n\nदो बात कहीं, दो बात सुनी, कुछ हँसे और फिर कुछ रोए\nछक कर सुख-दुःख के घूँटों को, हम एक भाव से पिए चले\n\nहम भिखमंगों की दुनिया में, स्वछन्द लुटाकर प्यार चले\nहम एक निशानी उर पर, ले असफलता का भार चले\n\nहम मान रहित, अपमान रहित, जी भर कर खुलकर खेल चुके\nहम हँसते हँसते आज यहाँ, प्राणों की बाजी हार चले\n\nअब अपना और पराया क्या, आबाद रहें रुकने वाले\nहम स्वयं बंधे थे और स्वयं, हम अपने बन्धन तोड़ चले\n\n","author":"भगवतीचरण वर्मा","title":"हम दीवानों की क्या हस्ती \/ भगवतीचरण वर्मा"},{"poem":"मातृ-भू, शत-शत बार प्रणाम\nऐ अमरों की जननी, तुमको शत-शत बार प्रणाम,\nमातृ-भू शत-शत बार प्रणाम।\nतेरे उर में शायित गांधी, 'बुद्ध औ' राम,\nमातृ-भू शत-शत बार प्रणाम।\n\nहिमगिरि-सा उन्नत तव मस्तक,\nतेरे चरण चूमता सागर,\nश्वासों में हैं वेद-ऋचाएँ\nवाणी में है गीता का स्वर।\nऐ संसृति की आदि तपस्विनि, तेजस्विनि अभिराम।\nमातृ-भू शत-शत बार प्रणाम।\n\nहरे-भरे हैं खेत सुहाने,\nफल-फूलों से युत वन-उपवन,\nतेरे अंदर भरा हुआ है\nखनिजों का कितना व्यापक धन।\nमुक्त-हस्त तू बाँट रही है सुख-संपत्ति, धन-धाम।\nमातृ-भू शत-शत बार प्रणाम।\n\nप्रेम-दया का इष्ट लिए तू,\nसत्य-अहिंसा तेरा संयम,\nनयी चेतना, नयी स्फूर्ति-युत\nतुझमें चिर विकास का है क्रम।\nचिर नवीन तू, ज़रा-मरण से -\nमुक्त, सबल उद्दाम, मातृ-भू शत-शत बार प्रणाम।\n\nएक हाथ में न्याय-पताका,\nज्ञान-द्वीप दूसरे हाथ में,\nजग का रूप बदल दे हे माँ,\nकोटि-कोटि हम आज साथ में।\nगूँज उठे जय-हिंद नाद से -\nसकल नगर औ' ग्राम, मातृ-भू शत-शत बार प्रणाम।\n\n","author":"भगवतीचरण वर्मा","title":"मातृ-भू शत-शत बार प्रणाम \/ भगवतीचरण वर्मा"},{"poem":"मैं कब से ढूँढ़ रहा हूँ\nअपने प्रकाश की रेखा\nतम के तट पर अंकित है\nनिःसीम नियति का लेखा\n\nदेने वाले को अब तक\nमैं देख नहीं पाया हूँ,\nपर पल भर सुख भी देखा\nफिर पल भर दुख भी देखा।\n\nकिस का आलोक गगन से\nरवि शशि उडुगन बिखराते?\nकिस अंधकार को लेकर\nकाले बादल घिर आते?\n\nउस चित्रकार को अब तक\nमैं देख नहीं पाया हूँ,\nपर देखा है चित्रों को\nबन-बनकर मिट-मिट जाते।\n\nफिर उठना, फिर गिर पड़ना\nआशा है, वहीं निराशा\nक्या आदि-अन्त संसृति का\nअभिलाषा ही अभिलाषा?\n\nअज्ञात देश से आना,\nअज्ञात देश को जाना,\nअज्ञात अरे क्या इतनी\nहै हम सब की परिभाषा?\n\nपल-भर परिचित वन-उपवन,\nपरिचित है जग का प्रति कन,\nफिर पल में वहीं अपरिचित\nहम-तुम, सुख-सुषमा, जीवन।\n\nहै क्या रहस्य बनने में?\nहै कौन सत्य मिटने में?\nमेरे प्रकाश दिखला दो\nमेरा भूला अपनापन।\n\n","author":"भगवतीचरण वर्मा","title":"अज्ञात देश से आना \/ भगवतीचरण वर्मा"},{"poem":"मस्ती से भरके जबकि हवा\nसौरभ से बरबस उलझ पड़ी\nतब उलझ पड़ा मेरा सपना\nकुछ नये-नये अरमानों से;\nगेंदा फूला जब बागों में\nसरसों फूली जब खेतों में\nतब फूल उठी सहस उमंग\nमेरे मुरझाये प्राणों में;\nकलिका के चुम्बन की पुलकन\nमुखरित जब अलि के गुंजन में\nतब उमड़ पड़ा उन्माद प्रबल\nमेरे इन बेसुध गानों में;\nले नई साध ले नया रंग\nमेरे आंगन आया बसंत\nमैं अनजाने ही आज बना\nहूँ अपने ही अनजाने में!\nजो बीत गया वह बिभ्रम था,\nवह था कुरूप, वह था कठोर,\nमत याद दिलाओ उस काल की,\nकल में असफलता रोती है!\nजब एक कुहासे-सी मेरी\nसांसें कुछ भारी-भारी थीं,\nदुख की वह धुंधली परछाँही\nअब तक आँखों में सोती है।\nहै आज धूप में नई चमक\nमन में है नई उमंग आज\nजिससे मालूम यही दुनिया\nकुछ नई-नई सी होती है;\nहै आस नई, अभिलास नई\nनवजीवन की रसधार नई\nअन्तर को आज भिगोती है!\nतुम नई स्फूर्ति इस तन को दो,\nतुम नई नई चेतना मन को दो,\nतुम नया ज्ञान जीवन को दो,\nऋतुराज तुम्हारा अभिनन्दन!\n\n","author":"भगवतीचरण वर्मा","title":"बसन्तोत्सव \/ भगवतीचरण वर्मा"},{"poem":"जब किलका को मादकता में\nहंस देने का वरदान मिला\nजब सरिता की उन बेसुध सी\nलहरों को कल कल गान मिला\n\nजब भूले से भरमाए से\nभर्मरों को रस का पान मिला\nतब हम मस्तों को हृदय मिला\nमर मिटने का अरमान मिला।\n\nपत्थर सी इन दो आंखो को\nजलधारा का उपहार मिला\nसूनी सी ठंडी सांसों को\nफिर उच्छवासो का भार मिला\n\nयुग युग की उस तन्मयता को\nकल्पना मिली संचार मिला\nतब हम पागल से झूम उठे\nजब रोम रोम को प्यार मिला\n\n","author":"भगवतीचरण वर्मा","title":"मानव \/ भगवतीचरण वर्मा"},{"poem":"चरमर- चरमर- चूँ- चरर- मरर जा रही चली भैंसागाड़ी!\nगति के पागलपन से प्रेरित चलती रहती संसृति महान;\nसागर पर चलते हैं जहाज , अंबर पर चलते वायुयान .\nभूतल के  कोने-कोने  में रेलों-ट्रामों का जाल बिछा ,\nहैं दौड़ रही मोटर-बसें लेकर मानव का वृहत ज्ञान!\nपर इस प्रदेश में जहाँ नहीं उच्छ्वास,भावनाएँ चाहे ,\nवे भूखे अधखाये किसान, भर रहे जहाँ सूनी आहें .\nनंगे बच्चे, चिथरे पहने, माताएँ जर्जर डोल रही ,\nहै जहाँ विवशता नृत्य कर रही,धूल उड़ाती हैं राहें!\nबीते युग की परछाहीं सी,बीते युग का इतिहास लिये,\n'कल'के उन तंद्रिल सपनों में 'अब'का निर्दय उपहास लिये,\nगति में किन सदियों की जड़ता,मन में किस स्थिरता की ममता \nअपनी जर्जर सी छाती में, अपना जर्जर विश्वास लिये!  \nभर-भरकर फिर मिटने का स्वर,कँप-कँप उठते जिसके स्तर-स्तर \nहिलती-डुलती,हँफती-कंपती,कुछ रुक-रुककर,कुछ सिहर-सिहर ,\nचरमर- चरमर- चूँ- चरर- मरर जा रही चली भैंसागाड़ी!\n\nउस ओर क्षितिज के कुछ आगे, कुल पाँच कोस की दूरी पर,\nभू की छाती पर फोड़ों-से हैं, उठे हुए कुछ कच्चे घर!\nमैं कहता हूँ खंडहर उसको, पर वे कहते हैं उसे ग्राम ,\nपशु बनकर नर पिस रहे जहाँ, नारियाँ जन रहीं हैं गुलाम ,\nपैदा होना फिर मर जाना,बस यह लोगों का एक काम!\nथा वहीं कटा दो दिन पहले गेंहूँ का छोटा एक खेत!\nतुम सुख-सुषमा के लाल, तुम्हारा है विशाल वैभव-विवेक,\nतुमने देखी है मान-भरी उच्छृंखल सुन्दरियाँ अनेक ,\nतुम भरे-पुरे,तुम हृष्ट-पुष्ट ,ओ तुम समर्थ कर्ता-हर्ता,\nतुमने देखा है क्या बोलो ,हिलता-डुलता कंकाल एक?\nवह था उसका ही खेत,जिसे उसने उन पिछले चार माह,\nअपने शोणित को सुखा-सुखा,भर-भरकर अपनी विवश आह,\nतैयार किया था और घर में थी रही रुग्ण पत्नी कराह!\nउसके वे बच्चे तीन, जिन्हें माँ-बाप का मिला प्यार न था,\nथे क्षुधाग्रस्त बिलबिला रहे मानों वे मोरी के कीड़े ,\nवे निपट घिनौने, महापतित, बौने, कुरूप टेढ़े-मेढे!\nउसका कुटुंब था भरा-पुरा आहों से, हाहाकारों से ,\nफाको से लड़-लड़कर प्रतिदिन घुट-घुटकर अत्याचारों से .\nतैयार किया था उसने ही अपना छोटा-सा एक खेत!\nबीबी बच्चों से छीन, बीन दाना-दाना, अपने में भर,\nभूखे तड़पें या मरें, भरों का तो भरना है उसको घर , \nधन की दानवता से पीड़ित कुछ फटा हुआ,कुछ कर्कश स्वर ,\nचरमर- चरमर- चूँ- चरर- मरर जा रही चली भैंसागाड़ी!\n\nहै बीस कोस पर एक नगर,उस एक नगर में एक हाट,\nजिसमें मानव की दानवता फैलाये है निज राज-पाट;\nसाहूकारों का भेष धरे है जहाँ चोर औ' गिरहकाट,\nहै अभिशापों से घिरा जहाँ पशुता का कलुषित ठाट-बाट.\nचांदी के टुकड़ों को लेने,प्रतिदिन पिसकर,भूखों मरकर ,\nभैंसागाड़ी पर लदा हुआ, जा रहा चला मानव जर्जर,\nहै उसे चुकाना सूद,कर्ज है उसे चुकाना अपना कर,\nजितना खाली है उसका घर उतना खाली उसका अंतर .\nऔ' कठिन भूख की जलन लिये नर बैठा है बनकर पत्थर,\nपीछे है पशुता का खंडहर , दानवता का सामने नगर , \nचरमर- चरमर- चूँ- चरर- मरर जा रही चली भैंसागाड़ी!\n\n","author":"भगवतीचरण वर्मा","title":"भैंसागाड़ी \/ भगवतीचरण वर्मा"}]
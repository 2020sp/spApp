[{"poem":"बाजे अस्तोदय की वीणा--क्षण-क्षण गगनांगण में रे।\nहुआ प्रभात छिप गए तारे,\nसंध्या हुई भानु भी हारे,\nयह उत्थान पतन है व्यापक प्रति कण-कण में रे॥\nह्रास-विकास विलोक इंदु में, \nबिंदु सिन्धु में सिन्धु बिंदु में,\nकुछ भी है थिर नहीं जगत के संघर्षण में रे॥\nऐसी ही गति तेरी होगी, \nनिश्चित है क्यों देरी होगी,\nगाफ़िल तू क्यों है विनाश के आकर्षण में रे॥ \nनिश्चय करके फिर न ठहर तू, \nतन रहते प्रण पूरण कर तू,\nविजयी बनकर क्यों न रहे तू जीवन-रण में रे?\n\n","author":"रामनरेश त्रिपाठी","title":"अस्तोदय की वीणा \/ रामनरेश त्रिपाठी"},{"poem":"पहने धोती कुरता झिल्ली\nगमछे से लटकाये किल्ली\nकस कर अपनी घोड़ी लिल्ली\nतिल्ली सिंह जा पहुँचे दिल्ली\n\nपहले मिले शेख जी चिल्ली\nउनकी बहुत उड़ाई खिल्ली\nचिल्ली ने पाली थी बिल्ली\nतिल्ली ने थी पाली पिल्ली\n\nपिल्ली थी दुमकटी चिबिल्ली\nउसने धर दबोच दी बिल्ली\nमरी देख कर अपनी बिल्ली\nगुस्से से झुँझलाया चिल्ली\n\nलेकर लाठी एक गठिल्ली\nउसे मारने दौड़ा चिल्ली\nलाठी देख डर गया तिल्ली\nतुरंत हो गई धोती ढिल्ली\n\nकस कर झटपट घोड़ी लिल्ली\nतिल्ली सिंह ने छोड़ी दिल्ली\nहल्ला हुआ गली दर गल्ली\nतिल्ली सिंह ने जीती दिल्ली!\n\n","author":"रामनरेश त्रिपाठी","title":"तिल्ली सिंह \/ रामनरेश त्रिपाठी"},{"poem":"मैं ढूँढता तुझे था, जब कुंज और वन में।\nतू खोजता मुझे था, तब दीन के सदन में॥\n\nतू 'आह' बन किसी की, मुझको पुकारता था।\nमैं था तुझे बुलाता, संगीत में भजन में॥\n\nमेरे लिए खड़ा था, दुखियों के द्वार पर तू\nमैं बाट जोहता था, तेरी किसी चमन में॥\n\nबनकर किसी के आँसू, मेरे लिए बहा तू।\nआँखे लगी थी मेरी, तब मान और धन में॥\n\nबाजे बजाबजा कर, मैं था तुझे रिझाता।\nतब तू लगा हुआ था, पतितों के संगठन में॥\n\nमैं था विरक्त तुझसे, जग की अनित्यता पर।\nउत्थान भर रहा था, तब तू किसी पतन में॥\n\nबेबस गिरे हुओं के, तू बीच में खड़ा था।\nमैं स्वर्ग देखता था, झुकता कहाँ चरन में॥\n\nतूने दिया अनेकों अवसर न मिल सका मैं।\nतू कर्म में मगन था, मैं व्यस्त था कथन में॥\n\nतेरा पता सिकंदर को, मैं समझ रहा था।\nपर तू बसा हुआ था, फरहाद कोहकन में॥\n\nक्रीसस की 'हाय' में था, करता विनोद तू ही।\nतू अंत में हँसा था, महमूद के रुदन में॥\n\nप्रहलाद जानता था, तेरा सही ठिकाना।\nतू ही मचल रहा था, मंसूर की रटन में॥\n\nआखिर चमक पड़ा तू गाँधी की हड्डियों में।\nमैं था तुझे समझता, सुहराब पीले तन में॥\n\nकैसे तुझे मिलूँगा, जब भेद इस कदर है।\nहैरान होके भगवन, आया हूँ मैं सरन में॥\n\nतू रूप की किरन में सौंदर्य है सुमन में।\nतू प्राण है पवन में, विस्तार है गगन में॥\n\nतू ज्ञान हिन्दुओं में, ईमान मुस्लिमों में।\nतू प्रेम क्रिश्चियन में, तू सत्य है सुजन में॥\n\nहे दीनबंधु ऐसी, प्रतिभा प्रदान कर तू।\nदेखूँ तुझे दृगों में, मन में तथा वचन में॥\n\nकठिनाइयों दुखों का, इतिहास ही सुयश है।\nमुझको समर्थ कर तू, बस कष्ट के सहन में॥\n\nदुख में न हार मानूँ, सुख में तुझे न भूलूँ।\nऐसा प्रभाव भर दे, मेरे अधीर मन में॥\n\n","author":"रामनरेश त्रिपाठी","title":"अन्वेषण \/ रामनरेश त्रिपाठी"},{"poem":"यदि रक्त बूँद भर भी होगा कहीं बदन में\nनस एक भी फड़कती होगी समस्त तन में ।\nयदि एक भी रहेगी बाक़ी तरंग मन में ।\nहर एक साँस पर हम आगे बढ़े चलेंगे । \nवह लक्ष्य सामने है पीछे नहीं टलेंगे ।। \n\nमंज़िल बहुत बड़ी है पर शाम ढल रही है ।\nसरिता मुसीबतों की आग उबल रही है ।\nतूफ़ान उठ रहा है, प्रलयाग्नि जल रही है ।\nहम प्राण होम देंगे, हँसते हुए जलेंगे ।\nपीछे नहीं टलेंगे, आगे बढ़े चलेंगे ।।\n\nअचरज नहीं कि साथी भग जाएँ छोड़ भय में ।\nघबराएँ क्यों, खड़े हैं भगवान जो हृदय में ।\nधुन ध्यान में धँसी है, विश्वास है विजय में ।\nबस और चाहिए क्या, दम एकदम न लेंगे ।\nजब तक पहुँच न लेंगे, आगे बढ़े चलेंगे ।।\n\n","author":"रामनरेश त्रिपाठी","title":"आगे बढ़े चलेंगे \/ रामनरेश त्रिपाठी"},{"poem":"एक दिन मोहन प्रभात ही पधारे, उन्हें\nदेख फूल उठे हाथ-पांव उपवन के ।\nखोल-खोल द्वार फूल घर से निकल आए,\nदेख के लुटाए निज कोष सुबरन के ।।\n\nवैसी छवि और कहीं खोजने सुगंध उडी,\nपाई न, लजा के रही बाहर भवन के ।\nमारे अचरज के खुले थे सो खुले ही रहे,\nतब से मुंदे न मुख चकित सुमन के ।।\n\n","author":"रामनरेश त्रिपाठी","title":"पुष्प विकास \/ रामनरेश त्रिपाठी"},{"poem":"मन-मोहिनी प्रकृति की गोद में जो बसा है। \nसुख-स्वर्ग-सा जहाँ है वह देश कौन-सा है?\n\nजिसका चरण निरंतर रतनेश धो रहा है। \nजिसका मुकुट हिमालय वह देश कौन-सा है?\n\nनदियाँ जहाँ सुधा की धारा बहा रही हैं। \nसींचा हुआ सलोना वह देश कौन-सा है?\n\nजिसके बड़े रसीले फल, कंद, नाज, मेवे। \nसब अंग में सजे हैं, वह देश कौन-सा है?\n\nजिसमें सुगंध वाले सुंदर प्रसून प्यारे। \nदिन रात हँस रहे है वह देश कौन-सा है?\n\nमैदान, गिरि, वनों में हरियालियाँ लहकती। \nआनंदमय जहाँ है वह देश कौन-सा है?\n\nजिसकी अनंत धन से धरती भरी पड़ी है। \nसंसार का शिरोमणि वह देश कौन-सा है?\n\nसब से प्रथम जगत में जो सभ्य था यशस्वी।\nजगदीश का दुलारा वह देश कौन-सा है?\n\nपृथ्वी-निवासियों को जिसने प्रथम जगाया।\nशिक्षित किया सुधारा वह देश कौन-सा है?\n\nजिसमें हुए अलौकिक तत्वज्ञ ब्रह्मज्ञानी।\nगौतम, कपिल, पतंजलि, वह देश कौन-सा है?\n\nछोड़ा स्वराज तृणवत आदेश से पिता के।\nवह राम थे जहाँ पर वह देश कौन-सा है?\n\nनिस्वार्थ शुद्ध प्रेमी भाई भले जहाँ थे।\nलक्ष्मण-भरत सरीखे वह देश कौन-सा है?\n\nदेवी पतिव्रता श्री सीता जहाँ हुईं थीं।\nमाता पिता जगत का वह देश कौन-सा है?\n\nआदर्श नर जहाँ पर थे बालब्रह्मचारी।\nहनुमान, भीष्म, शंकर, वह देश कौन-सा है?\n\nविद्वान, वीर, योगी, गुरु राजनीतिकों के।\nश्रीकृष्ण थे जहाँ पर वह देश कौन-सा है?\n\nविजयी, बली जहाँ के बेजोड़ शूरमा थे।\nगुरु द्रोण, भीम, अर्जुन वह देश कौन-सा है?\n\nजिसमें दधीचि दानी हरिचंद कर्ण से थे।\nसब लोक का हितैषी वह देश कौन-सा है?\n\nबाल्मीकि, व्यास ऐसे जिसमें महान कवि थे।\nश्रीकालिदास वाला वह देश कौन-सा है?\n\nनिष्पक्ष न्यायकारी जन जो पढ़े लिखे हैं।\nवे सब बता सकेंगे वह देश कौन-सा है?\n\nछत्तीस कोटि भाई सेवक सपूत जिसके।\nभारत सिवाय दूजा वह देश कौन-सा है?\n\n","author":"रामनरेश त्रिपाठी","title":"वह देश कौन सा है \/ रामनरेश त्रिपाठी"},{"poem":"जहाँ स्वतंत्र विचार न बदले मन में मुख में।\nजहाँ न बाधक बनें सबल निबलों के सुख में।\n\nसब को जहाँ समान निजोन्नति का अवसर हो।\nशांतिदायिनी निशा हर्ष सूचक वासर हो।\n\nसब भाँति सुशासित हों जहाँ\nसमता के सुखकर नियम।\nबस, उसी स्वतंत्र स्वदेश में\nजागें हे जगदीश! हम॥\n\n","author":"रामनरेश त्रिपाठी","title":"कामना \/ रामनरेश त्रिपाठी"},{"poem":"मन-मोहिनी प्रकृति की गोद में जो बसा है। \nसुख-स्वर्ग-सा जहाँ है वह देश कौन-सा है?\n\nजिसका चरण निरंतर रतनेश धो रहा है। \nजिसका मुकुट हिमालय वह देश कौन-सा है?\n\nनदियाँ जहाँ सुधा की धारा बहा रही हैं। \nसींचा हुआ सलोना वह देश कौन-सा है?\n\nजिसके बड़े रसीले फल, कंद, नाज, मेवे। \nसब अंग में सजे हैं, वह देश कौन-सा है?\n\nजिसमें सुगंध वाले सुंदर प्रसून प्यारे। \nदिन रात हँस रहे है वह देश कौन-सा है?\n\nमैदान, गिरि, वनों में हरियालियाँ लहकती। \nआनंदमय जहाँ है वह देश कौन-सा है?\n\nजिसकी अनंत धन से धरती भरी पड़ी है। \nसंसार का शिरोमणि वह देश कौन-सा है?\n\nसब से प्रथम जगत में जो सभ्य था यशस्वी।\nजगदीश का दुलारा वह देश कौन-सा है?\n\nपृथ्वी-निवासियों को जिसने प्रथम जगाया।\nशिक्षित किया सुधारा वह देश कौन-सा है?\n\nजिसमें हुए अलौकिक तत्वज्ञ ब्रह्मज्ञानी।\nगौतम, कपिल, पतंजलि, वह देश कौन-सा है?\n\nछोड़ा स्वराज तृणवत आदेश से पिता के।\nवह राम थे जहाँ पर वह देश कौन-सा है?\n\nनिस्वार्थ शुद्ध प्रेमी भाई भले जहाँ थे।\nलक्ष्मण-भरत सरीखे वह देश कौन-सा है?\n\nदेवी पतिव्रता श्री सीता जहाँ हुईं थीं।\nमाता पिता जगत का वह देश कौन-सा है?\n\nआदर्श नर जहाँ पर थे बालब्रह्मचारी।\nहनुमान, भीष्म, शंकर, वह देश कौन-सा है?\n\nविद्वान, वीर, योगी, गुरु राजनीतिकों के।\nश्रीकृष्ण थे जहाँ पर वह देश कौन-सा है?\n\nविजयी, बली जहाँ के बेजोड़ शूरमा थे।\nगुरु द्रोण, भीम, अर्जुन वह देश कौन-सा है?\n\nजिसमें दधीचि दानी हरिचंद कर्ण से थे।\nसब लोक का हितैषी वह देश कौन-सा है?\n\nबाल्मीकि, व्यास ऐसे जिसमें महान कवि थे।\nश्रीकालिदास वाला वह देश कौन-सा है?\n\nनिष्पक्ष न्यायकारी जन जो पढ़े लिखे हैं।\nवे सब बता सकेंगे वह देश कौन-सा है?\n\nछत्तीस कोटि भाई सेवक सपूत जिसके।\nभारत सिवाय दूजा वह देश कौन-सा है?\n\n","author":"रामनरेश त्रिपाठी","title":"वह देश कौन-सा है? \/ रामनरेश त्रिपाठी"},{"poem":"(१)\nकम करता ही जा रहा है आयु-पथ काल\nरात-दिन रूपी दो पदों से चल करके।\nमीन के समान हम सामने प्रवाह के\nचले ही चले जा रहे हैं नित्य बल करके॥\nएक भी तो मन की उमंग नहीं परी हुई\nलिए कहाँ जा रही है आशा छल करके।\nनिखर कढ़ेंगे क्या हमारे प्राण कंचन की\nभाँति कभी चिंतानल में से जल करके॥\n(२)\nअपना ही नभ होगा अपने विमान होंगे\nअपने ही यान जब सिंधु पार जायेंगे।\nजन्म-भूमि अपनी को अपनी कहेंगे हम\nअपनी ही सीमा हम आप ही रखायेंगे॥\nअपना ही तन होगा अपना ही मन होगा\nअपने विभव का प्रभुत्व हम पायेंगे।\nकौन जाने कब भगवान इस भारत के\nआगे हाथ बाँधे ऐसे प्यारे दिन आयेंगे॥\n\n","author":"रामनरेश त्रिपाठी","title":"निशीथ-चिंता \/ रामनरेश त्रिपाठी"},{"poem":"हे प्रभो! आनन्द दाता ज्ञान हमको दीजिए।\nशीघ्र सारे दुर्गुणों को दूर हमसे कीजिए।\nलीजिए हमको शरण में हम सदाचारी बनें।\nब्रह्मचारी धर्मरक्षक वीर व्रत-धारी बनें॥\n\nप्रार्थना की उपर्युक्त चार पंक्तियाँ ही देश के कोने-कोने में गायी जाती हैं। लेकिन सच तो ये है कि माननीय त्रिपाठी जी ने इस प्रार्थना को छह पंक्तियों में लिखा था। जिसकी आगे की दो पंक्तियाँ इस प्रकार हैं:\n\nगत हमारी आयु हो प्रभु! लोक के उपकार में \nहाथ डालें हम कभी क्यों भूलकर अपकार में\n\n","author":"रामनरेश त्रिपाठी","title":"हे प्रभो आनन्ददाता ज्ञान हमको दीजिए \/ रामनरेश त्रिपाठी"},{"poem":"अतुलनीय जिनके प्रताप का,\nसाक्षी है प्रत्यक्ष दिवाकर।\nघूम घूम कर देख चुका है,\nजिनकी निर्मल किर्ति निशाकर।\n\nदेख चुके है जिनका वैभव,\nये नभ के अनंत तारागण।\nअगणित बार सुन चुका है नभ,\nजिनका विजय-घोष रण-गर्जन।\n\nशोभित है सर्वोच्च मुकुट से,\nजिनके दिव्य देश का मस्तक।\nगूँज रही हैं सकल दिशायें,\nजिनके जय गीतों से अब तक।\n\nजिनकी महिमा का है अविरल,\nसाक्षी सत्य-रूप हिमगिरिवर।\nउतरा करते थे विमान-दल,\nजिसके विसतृत वक्षस्थल पर।\n\nसागर निज छाती पर जिनके,\nअगणित अर्णव-पोत उठाकर।\nपहुँचाया करता था प्रमुदित,\nभूमंडल के सकल तटों पर।\n\nनदियाँ जिनकी यश-धारा-सी,\nबहती है अब भी निशि-वासर।\nढूँढो उनके चरण चिह्न भी,\nपाओगे तुम इनके तट पर।\n\nसच्चा प्रेम वही है जिसकी\nतृप्ति आत्म-बलि पर हो निर्भर।\nत्याग बिना निष्प्राण प्रेम है,\nकरो प्रेम पर प्राण निछावर।\n\nदेश-प्रेम वह पुण्य क्षेत्र है,\nअमल असीम त्याग से विलसित।\nआत्मा के विकास से जिसमें,\nमनुष्यता होती है विकसित।\n\n","author":"रामनरेश त्रिपाठी","title":"अतुलनीय जिनके प्रताप का \/ रामनरेश त्रिपाठी"}]
[{"poem":"हरी हरी दूब पर \nओस की बूंदे \nअभी थी, \nअभी नहीं हैं| \nऐसी खुशियाँ \nजो हमेशा हमारा साथ दें \nकभी नहीं थी, \nकहीं नहीं हैं|  \n\nक्काँयर की कोख से \nफूटा बाल सूर्य, \nजब पूरब की गोद में \nपाँव फैलाने लगा, \nतो मेरी बगीची का \nपत्ता-पत्ता जगमगाने लगा, \nमैं उगते सूर्य को नमस्कार करूँ \nया उसके ताप से भाप बनी, \nओस की बुँदों को ढूंढूँ?  \n\nसूर्य एक सत्य है \nजिसे झुठलाया नहीं जा सकता \nमगर ओस भी तो एक सच्चाई है \nयह बात अलग है कि ओस क्षणिक है \nक्यों न मैं क्षण क्षण को जिऊँ? \nकण-कण मेँ बिखरे सौन्दर्य को पिऊँ?  \n\nसूर्य तो फिर भी उगेगा, \nधूप तो फिर भी खिलेगी, \nलेकिन मेरी बगीची की \nहरी-हरी दूब पर, \nओस की बूंद \nहर मौसम में नहीं मिलेगी|\n\n","author":"अटल बिहारी वाजपेयी","title":"हरी हरी दूब पर \/ अटल बिहारी वाजपेयी"},{"poem":"कौरव कौन\nकौन पांडव,\nटेढ़ा सवाल है|\nदोनों ओर शकुनि\nका फैला\nकूटजाल है|\nधर्मराज ने छोड़ी नहीं\nजुए की लत है|\nहर पंचायत में\nपांचाली\nअपमानित है|\nबिना कृष्ण के\nआज\nमहाभारत होना है,\nकोई राजा बने,\nरंक को तो रोना है|\n\n","author":"अटल बिहारी वाजपेयी","title":"कौरव कौन, कौन पांडव \/ अटल बिहारी वाजपेयी"},{"poem":"ख़ून क्यों सफ़ेद हो गया?\nभेद में अभेद खो गया।\nबँट गये शहीद, गीत कट गए,\nकलेजे में कटार दड़ गई।\nदूध में दरार पड़ गई।\n\nखेतों में बारूदी गंध,\nटूट गये नानक के छंद\nसतलुज सहम उठी, व्यथित सी बितस्ता है।\nवसंत से बहार झड़ गई\nदूध में दरार पड़ गई।\n\nअपनी ही छाया से बैर,\nगले लगने लगे हैं ग़ैर,\nख़ुदकुशी का रास्ता, तुम्हें वतन का वास्ता।\nबात बनाएँ, बिगड़ गई।\nदूध में दरार पड़ गई।\n\n","author":"अटल बिहारी वाजपेयी","title":"दूध में दरार पड़ गई \/ अटल बिहारी वाजपेयी"},{"poem":"क्षमा करो बापू! तुम हमको,\nबचन भंग के हम अपराधी,\nराजघाट को किया अपावन,\nमंज़िल भूले, यात्रा आधी।\n\nजयप्रकाश जी! रखो भरोसा,\nटूटे सपनों को जोड़ेंगे।\nचिताभस्म की चिंगारी से,\nअन्धकार के गढ़ तोड़ेंगे।\n\n","author":"अटल बिहारी वाजपेयी","title":"क्षमा याचना \/ अटल बिहारी वाजपेयी"},{"poem":"मनाली मत जइयो, गोरी \nराजा के राज में।  \n\nजइयो तो जइयो, \nउड़िके मत जइयो, \nअधर में लटकीहौ, \nवायुदूत के जहाज़ में।  \n\nजइयो तो जइयो, \nसन्देसा न पइयो, \nटेलिफोन बिगड़े हैं, \nमिर्धा महाराज में।  \n\nजइयो तो जइयो, \nमशाल ले के जइयो, \nबिजुरी भइ बैरिन \nअंधेरिया रात में।  \n\nजइयो तो जइयो, \nत्रिशूल बांध जइयो, \nमिलेंगे ख़ालिस्तानी, \nराजीव के राज में।  \n\nमनाली तो जइहो। \nसुरग सुख पइहों। \nदुख नीको लागे, मोहे \nराजा के राज में।\n\n","author":"अटल बिहारी वाजपेयी","title":"मनाली मत जइयो \/ अटल बिहारी वाजपेयी"},{"poem":"आज़ादी का दिन मना,\nनई ग़ुलामी बीच;\nसूखी धरती, सूना अंबर,\nमन-आंगन में कीच;\nमन-आंगम में कीच,\nकमल सारे मुरझाए;\nएक-एक कर बुझे दीप,\nअंधियारे छाए;\nकह क़ैदी कबिराय\nन अपना छोटा जी कर;\nचीर निशा का वक्ष\nपुनः चमकेगा दिनकर।\n\n","author":"अटल बिहारी वाजपेयी","title":"पुनः चमकेगा दिनकर \/ अटल बिहारी वाजपेयी"},{"poem":"क्या सच है, क्या शिव, क्या सुंदर?\nशव का अर्चन,\nशिव का वर्जन,\nकहूँ विसंगति या रूपांतर?\n\nवैभव दूना,\nअंतर सूना,\nकहूँ प्रगति या प्रस्थलांतर?\n\n","author":"अटल बिहारी वाजपेयी","title":"अंतरद्वंद्व \/ अटल बिहारी वाजपेयी"},{"poem":"जीवन की ढलने लगी सांझ\nउमर घट गई\nडगर कट गई\nजीवन की ढलने लगी सांझ।\n\nबदले हैं अर्थ\nशब्द हुए व्यर्थ\nशान्ति बिना खुशियाँ हैं बांझ।\n\nसपनों में मीत\nबिखरा संगीत\nठिठक रहे पांव और झिझक रही झांझ।\nजीवन की ढलने लगी सांझ।\n\n","author":"अटल बिहारी वाजपेयी","title":"जीवन की ढलने लगी साँझ \/ अटल बिहारी वाजपेयी"},{"poem":"ठन गई! \nमौत से ठन गई!  \n\nजूझने का मेरा इरादा न था, \nमोड़ पर मिलेंगे इसका वादा न था,  \n\nरास्ता रोक कर वह खड़ी हो गई, \nयों लगा ज़िन्दगी से बड़ी हो गई।  \n\nमौत की उमर क्या है? दो पल भी नहीं, \nज़िन्दगी सिलसिला, आज कल की नहीं।  \n\nमैं जी भर जिया, मैं मन से मरूँ, \nलौटकर आऊँगा, कूच से क्यों डरूँ?  \n\nतू दबे पाँव, चोरी-छिपे से न आ, \nसामने वार कर फिर मुझे आज़मा।  \n\nमौत से बेख़बर, ज़िन्दगी का सफ़र, \nशाम हर सुरमई, रात बंसी का स्वर।  \n\nबात ऐसी नहीं कि कोई ग़म ही नहीं, \nदर्द अपने-पराए कुछ कम भी नहीं।  \n\nप्यार इतना परायों से मुझको मिला, \nन अपनों से बाक़ी हैं कोई गिला।  \n\nहर चुनौती से दो हाथ मैंने किये, \nआंधियों में जलाए हैं बुझते दिए।  \n\nआज झकझोरता तेज़ तूफ़ान है, \nनाव भँवरों की बाँहों में मेहमान है।  \n\nपार पाने का क़ायम मगर हौसला, \nदेख तेवर तूफ़ाँ का, तेवरी तन गई।  \n\nमौत से ठन गई।\n\n","author":"अटल बिहारी वाजपेयी","title":"मौत से ठन गई \/ अटल बिहारी वाजपेयी"},{"poem":"न मैं चुप हूँ न गाता हूँ  \n\nसवेरा है मगर पूरब दिशा में  \nघिर रहे बादल \nरूई से धुंधलके में \nमील के पत्थर पड़े घायल \nठिठके पाँव  \nओझल गाँव \nजड़ता है न गतिमयता  \n\nस्वयं को दूसरों की दृष्टि से \nमैं देख पाता हूं \nन मैं चुप हूँ न गाता हूँ  \n\nसमय की सदर साँसों ने  \nचिनारों को झुलस डाला, \nमगर हिमपात को देती  \nचुनौती एक दुर्ममाला,  \n\nबिखरे नीड़, \nविहँसे चीड़, \nआँसू हैं न मुस्कानें, \nहिमानी झील के तट पर  \nअकेला गुनगुनाता हूँ। \nन मैं चुप हूँ न गाता हूँ\n\n","author":"अटल बिहारी वाजपेयी","title":"मैं न चुप हूँ न गाता हूँ \/ अटल बिहारी वाजपेयी"},{"poem":"एक बरस बीत गया  \n\nझुलासाता जेठ मास  \nशरद चांदनी उदास  \nसिसकी भरते सावन का   \nअंतर्घट रीत गया  \nएक बरस बीत गया  \n\nसीकचों मे सिमटा जग  \nकिंतु विकल प्राण विहग  \nधरती से अम्बर तक  \nगूंज मुक्ति गीत गया  \nएक बरस बीत गया  \n\nपथ निहारते नयन   \nगिनते दिन पल छिन  \nलौट कभी आएगा  \nमन का जो मीत गया  \nएक बरस बीत गया\n\n","author":"अटल बिहारी वाजपेयी","title":"एक बरस बीत गया \/ अटल बिहारी वाजपेयी"},{"poem":"आओ फिर से दिया जलाएँ\nभरी दुपहरी में अंधियारा\nसूरज परछाई से हारा\nअंतरतम का नेह निचोड़ें-\nबुझी हुई बाती सुलगाएँ।\nआओ फिर से दिया जलाएँ\n\nहम पड़ाव को समझे मंज़िल\nलक्ष्य हुआ आंखों से ओझल\nवतर्मान के मोहजाल में-\nआने वाला कल न भुलाएँ।\nआओ फिर से दिया जलाएँ।\n\nआहुति बाकी यज्ञ अधूरा\nअपनों के विघ्नों ने घेरा\nअंतिम जय का वज़्र बनाने-\nनव दधीचि हड्डियां गलाएँ।\nआओ फिर से दिया जलाएँ\n\n","author":"अटल बिहारी वाजपेयी","title":"आओ फिर से दिया जलाएँ \/ अटल बिहारी वाजपेयी"},{"poem":"क्या खोया, क्या पाया जग में\nमिलते और बिछुड़ते मग में\nमुझे किसी से नहीं शिकायत\nयद्यपि छला गया पग-पग में\nएक दृष्टि बीती पर डालें, यादों की पोटली टटोलें!\n\nपृथ्वी लाखों वर्ष पुरानी\nजीवन एक अनन्त कहानी\nपर तन की अपनी सीमाएँ\nयद्यपि सौ शरदों की वाणी\nइतना काफ़ी है अंतिम दस्तक पर, खुद दरवाज़ा खोलें!\n\nजन्म-मरण अविरत फेरा\nजीवन बंजारों का डेरा\nआज यहाँ, कल कहाँ कूच है\nकौन जानता किधर सवेरा\nअंधियारा आकाश असीमित,प्राणों के पंखों को तौलें!\nअपने ही मन से कुछ बोलें!\n\n","author":"अटल बिहारी वाजपेयी","title":"अपने ही मन से कुछ बोलें \/ अटल बिहारी वाजपेयी"},{"poem":"टूट सकते हैं मगर हम झुक नहीं सकते\n\nसत्य का संघर्ष सत्ता से\nन्याय लड़ता निरंकुशता से\nअंधेरे ने दी चुनौती है\nकिरण अंतिम अस्त होती है\n\nदीप निष्ठा का लिये निष्कंप\nवज्र टूटे या उठे भूकंप\nयह बराबर का नहीं है युद्ध\nहम निहत्थे, शत्रु है सन्नद्ध\nहर तरह के शस्त्र से है सज्ज\nऔर पशुबल हो उठा निर्लज्ज\n\nकिन्तु फिर भी जूझने का प्रण\nअंगद ने बढ़ाया चरण\nप्राण-पण से करेंगे प्रतिकार\nसमर्पण की माँग अस्वीकार\n\nदाँव पर सब कुछ लगा है, रुक नहीं सकते\nटूट सकते हैं मगर हम झुक नहीं सकते\n\n","author":"अटल बिहारी वाजपेयी","title":"झुक नहीं सकते \/ अटल बिहारी वाजपेयी"},{"poem":"ऊँचे पहाड़ पर, \nपेड़ नहीं लगते, \nपौधे नहीं उगते, \nन घास ही जमती है।  \n\nजमती है सिर्फ बर्फ, \nजो, कफ़न की तरह सफ़ेद और, \nमौत की तरह ठंडी होती है। \nखेलती, खिलखिलाती नदी, \nजिसका रूप धारण कर, \nअपने भाग्य पर बूंद-बूंद रोती है।  \n\nऐसी ऊँचाई, \nजिसका परस \nपानी को पत्थर कर दे, \nऐसी ऊँचाई \nजिसका दरस हीन भाव भर दे, \nअभिनंदन की अधिकारी है, \nआरोहियों के लिये आमंत्रण है, \nउस पर झंडे गाड़े जा सकते हैं,  \n\nकिन्तु कोई गौरैया, \nवहाँ नीड़ नहीं बना सकती, \nना कोई थका-मांदा बटोही, \nउसकी छाँव में पलभर पलक ही झपका सकता है।  \n\nसच्चाई यह है कि \nकेवल ऊँचाई ही काफ़ी नहीं होती,  \nसबसे अलग-थलग, \nपरिवेश से पृथक, \nअपनों से कटा-बँटा, \nशून्य में अकेला खड़ा होना, \nपहाड़ की महानता नहीं, \nमजबूरी है। \nऊँचाई और गहराई में \nआकाश-पाताल की दूरी है।  \n\nजो जितना ऊँचा, \nउतना एकाकी होता है, \nहर भार को स्वयं ढोता है, \nचेहरे पर मुस्कानें चिपका, \nमन ही मन रोता है।  \n\nज़रूरी यह है कि \nऊँचाई के साथ विस्तार भी हो, \nजिससे मनुष्य, \nठूँठ सा खड़ा न रहे, \nऔरों से घुले-मिले, \nकिसी को साथ ले, \nकिसी के संग चले।  \n\nभीड़ में खो जाना, \nयादों में डूब जाना, \nस्वयं को भूल जाना, \nअस्तित्व को अर्थ, \nजीवन को सुगंध देता है।  \n\nधरती को बौनों की नहीं, \nऊँचे कद के इंसानों की जरूरत है। \nइतने ऊँचे कि आसमान छू लें, \nनये नक्षत्रों में प्रतिभा की बीज बो लें,  \n\nकिन्तु इतने ऊँचे भी नहीं, \nकि पाँव तले दूब ही न जमे, \nकोई काँटा न चुभे, \nकोई कली न खिले।  \n\nन वसंत हो, न पतझड़, \nहो सिर्फ ऊँचाई का अंधड़, \nमात्र अकेलेपन का सन्नाटा।  \n\nमेरे प्रभु! \nमुझे इतनी ऊँचाई कभी मत देना, \nग़ैरों को गले न लगा सकूँ, \nइतनी रुखाई कभी मत देना।  \n\n","author":"अटल बिहारी वाजपेयी","title":"ऊँचाई \/ अटल बिहारी वाजपेयी"},{"poem":"किसी रात को  \nमेरी नींद चानक उचट जाती है  \nआँख खुल जाती है  \nमैं सोचने लगता हूँ कि  \nजिन वैज्ञानिकों ने अणु अस्त्रों का  \nआविष्कार किया था  \nवे हिरोशिमा-नागासाकी के भीषण  \nनरसंहार के समाचार सुनकर  \nरात को कैसे सोए होंगे?  \nक्या उन्हें एक क्षण के लिए सही  \nये अनुभूति नहीं हुई कि  \nउनके हाथों जो कुछ हुआ  \nअच्छा नहीं हुआ!   \n\nयदि हुई, तो वक़्त उन्हें कटघरे में खड़ा नहीं करेगा  \nकिन्तु यदि नहीं हुई तो इतिहास उन्हें  \nकभी माफ़ नहीं करेगा!\n\n","author":"अटल बिहारी वाजपेयी","title":"हिरोशिमा की पीड़ा \/ अटल बिहारी वाजपेयी"},{"poem":"पहली अनुभूति:\nगीत नहीं गाता हूँ\n\nबेनक़ाब चेहरे हैं,\nदाग़ बड़े गहरे हैं \nटूटता तिलिस्म आज सच से भय खाता हूँ\nगीत नहीं गाता हूँ\nलगी कुछ ऐसी नज़र\nबिखरा शीशे सा शहर\n\nअपनों के मेले में मीत नहीं पाता हूँ\nगीत नहीं गाता हूँ\n\nपीठ मे छुरी सा चांद\nराहू गया रेखा फांद\nमुक्ति के क्षणों में बार बार बंध जाता हूँ\nगीत नहीं गाता हूँ\n\nदूसरी अनुभूति:\nगीत नया गाता हूँ\n\nटूटे हुए तारों से फूटे बासंती स्वर\nपत्थर की छाती मे उग आया नव अंकुर\nझरे सब पीले पात\nकोयल की कुहुक रात\n\nप्राची मे अरुणिम की रेख देख पता हूँ\nगीत नया गाता हूँ\n\nटूटे हुए सपनों की कौन सुने सिसकी\nअन्तर की चीर व्यथा पलको पर ठिठकी\nहार नहीं मानूँगा,\nरार नहीं ठानूँगा,\n\nकाल के कपाल पे लिखता मिटाता हूँ\nगीत नया गाता हूँ\n\n","author":"अटल बिहारी वाजपेयी","title":"दो अनुभूतियाँ \/ अटल बिहारी वाजपेयी"},{"poem":"चौराहे पर लुटता चीर\nप्यादे से पिट गया वजीर\nचलूँ आखिरी चाल कि बाजी छोड़ विरक्ति सजाऊँ?\nराह कौन सी जाऊँ मैं?\n\nसपना जन्मा और मर गया\nमधु ऋतु में ही बाग झर गया\nतिनके टूटे हुये बटोरूँ या नवसृष्टि सजाऊँ मैं?\nराह कौन सी जाऊँ मैं?\n\nदो दिन मिले उधार में\nघाटों के व्यापार में\nक्षण-क्षण  का हिसाब लूँ या निधि शेष लुटाऊँ मैं?\nराह कौन सी जाऊँ मैं?\n\n","author":"अटल बिहारी वाजपेयी","title":"राह कौन सी जाऊँ मैं? \/ अटल बिहारी वाजपेयी"},{"poem":"जो बरसों तक सड़े जेल में, उनकी याद करें।\nजो फाँसी पर चढ़े खेल में, उनकी याद करें।\nयाद करें काला पानी को,\nअंग्रेजों की मनमानी को,\nकोल्हू में जुट तेल पेरते,\nसावरकर से बलिदानी को।\nयाद करें बहरे शासन को,\nबम से थर्राते आसन को,\nभगतसिंह, सुखदेव, राजगुरू\nके आत्मोत्सर्ग पावन को।\nअन्यायी से लड़े,\nदया की मत फरियाद करें।\nउनकी याद करें।\nबलिदानों की बेला आई,\nलोकतंत्र दे रहा दुहाई,\nस्वाभिमान से वही जियेगा\nजिससे कीमत गई चुकाई\nमुक्ति माँगती शक्ति संगठित,\nयुक्ति सुसंगत, भक्ति अकम्पित,\nकृति तेजस्वी, घृति हिमगिरि-सी\nमुक्ति माँगती गति अप्रतिहत।\nअंतिम विजय सुनिश्चित, पथ में\nक्यों अवसाद करें?\nउनकी याद करें।\n\n","author":"अटल बिहारी वाजपेयी","title":"जो बरसों तक सड़े जेल में \/ अटल बिहारी वाजपेयी"},{"poem":"मैं अखिल विश्व का गुरू महान,\nदेता विद्या का अमर दान,\nमैंने दिखलाया मुक्ति मार्ग\nमैंने सिखलाया ब्रह्म ज्ञान।\nमेरे वेदों का ज्ञान अमर,\nमेरे वेदों की ज्योति प्रखर\nमानव के मन का अंधकार\nक्या कभी सामने सका ठहर?\nमेरा स्वर नभ में घहर-घहर,\nसागर के जल में छहर-छहर\nइस कोने से उस कोने तक\nकर सकता जगती सौरभ भय।\n\n","author":"अटल बिहारी वाजपेयी","title":"मैं अखिल विश्व का गुरू महान \/ अटल बिहारी वाजपेयी"},{"poem":"दुनिया का इतिहास पूछता,\nरोम कहाँ, यूनान कहाँ?\nघर-घर में शुभ अग्नि जलाता।\nवह उन्नत ईरान कहाँ है?\nदीप बुझे पश्चिमी गगन के,\nव्याप्त हुआ बर्बर अंधियारा,\nकिन्तु चीर कर तम की छाती,\nचमका हिन्दुस्तान हमारा।\nशत-शत आघातों को सहकर,\nजीवित हिन्दुस्तान हमारा।\nजग के मस्तक पर रोली सा,\nशोभित हिन्दुस्तान हमारा।\n\n","author":"अटल बिहारी वाजपेयी","title":"दुनिया का इतिहास पूछता \/ अटल बिहारी वाजपेयी"},{"poem":"भारत जमीन का टुकड़ा नहीं,\nजीता जागता राष्ट्रपुरुष है।\nहिमालय मस्तक है, कश्मीर किरीट है,\nपंजाब और बंगाल दो विशाल कंधे हैं।\nपूर्वी और पश्चिमी घाट दो विशाल जंघायें हैं।\nकन्याकुमारी इसके चरण हैं, सागर इसके पग पखारता है।\nयह चन्दन की भूमि है, अभिनन्दन की भूमि है,\nयह तर्पण की भूमि है, यह अर्पण की भूमि है।\nइसका कंकर-कंकर शंकर है,\nइसका बिन्दु-बिन्दु गंगाजल है।\nहम जियेंगे तो इसके लिये\nमरेंगे तो इसके लिये।\n\n","author":"अटल बिहारी वाजपेयी","title":"भारत जमीन का टुकड़ा नहीं \/ अटल बिहारी वाजपेयी"}]
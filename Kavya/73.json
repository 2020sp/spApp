[{"poem":"प्रिय रामदेव जी!\nअच्छा ही हुआ\nजो\nआप \nइन \nदिनों\nनहीं थे\nशहर में\nरहते भी\nतो क्या\nहमारा मिलना\nसंभव था इस समय?\nजहां एक विकराल राक्षस\nअपने घिनौने और लंबे नाखूनों वाले\nसहस्र पंजों में\nपूरे शहर को दबोचे हुये\nखड़ा है\nहर सड़क\nहर गली\nहर मोड़ पर\nकर्फ्यू का दंश\nझेल रहा है शहर\nसभी अभिशप्त हैं\nअपने ही घरों में\nबंदी बन रहने को।\nघरों में दुबके हुए लोग\nहिसाब लगा रहे हैं\nकितने भेजे गये जेल,\nकितने भेजे जाने वाले है\nकहां चली गोली,\nकहां हुआ लाठी चार्ज\nकितने हुए घायल,\nकौन-कौन पड़े हैं,\nकिस-किस अस्पताल में?\nअर्ध सैनिक बलों की\nकितनी टुकडिय़ां\nउतारी गयी हैं इस\nनगर में\nकितने दंगा निरोधी\nदस्ते\nया साइरन बजाती\nपुलिस की गाडिय़ां\nघूम रही हैं\nगली दर गली\nउड़ती आती है\nएक खबर\nगोली चली है\nअभी-अभी\nकहीं \nमरा है\nकहीं कोई\nकोई कहता है कोई हिंदू था\nकोई कहता है मुसलमान था\nकोई नहीं कहता\nवह महज\nएक इंसान था।\nक्यों रामदेव जी \nमृत्यु\nदोस्त की हो\nया दुश्मन की\nदु:खद घटना नहीं है?\nकमरे में कैद\nलिख रहा हूं खत\nआपको\nलेकिन दुकान,\nबाजार, यातायात, संचार\nसभी तो बंद हैं\nडाक में कैसे जा पायेगा?\nऔर अगर नहीं पहुंचा\nआप तक \nतो क्या गारंटी है\nबैरंग होकर\nवापस लौट आयेगा।\nकमरे में यहां मेरे साथ\nबैठे हैं\nतुलसी, कबीर, बुद्ध और गोरखनाथ\nपूछ रहे हैं\nमुझसे\nयह सब क्या हो रहा है वत्स?\nमुक हूं\nनिरुत्तर हूं\nक्या उन्हें जवाब दूं\nकहिये रामदेव जी!\nकितने दिनों के बाद\nआये थे रामदरश मिश्र यहां\nपूछ रहे थे आपको\nचाहता था सुनना\nउनसे धूप और वसंत पर\nलिखी उनकी कवितायें\nसुनाना चाहता था\nअपनी व्यथा-कथा\nलेकिन सब कुछ\nलील गयी\nशहर की\nजहरीली हवा\nदु:ख है उन्हें छोडऩे तक\nनहीं जा पाया\nस्टेशन तक\nकर्फ्यू की आग में\n\n","author":"उदय भान मिश्र","title":"कर्फ्यू में लिखी एक चिट्ठी \/ उदय भान मिश्र"},{"poem":"कविता का\nकोई समय\nनहीं होता\nजैसे मन\nया \nनींद का!\n\nधूप की\nधुंधली दोस्ती\nकाम नहीं आती\nअगर अंधेरा\nअमावस का हो\nऔर गुजरना\nकिसी जंगल से हो\nदोस्तों की \nपुरानी पहचान\nजेब में पड़ी\nसिकुड़ी रूमाल की तरह\nपसीना पोंछने के\nकाम\nतो आ सकती है।\nमगर छतरी का\nकाम नहीं कर सकती\nअजनबी शबर की \nठसा-ठस भरी\nबस में\nखड़े-खड़े सफर\nकरने की लाचारी\nमें\nकोई बदलाव\nनहीं कर सकती।\n\n","author":"उदय भान मिश्र","title":"विवश \/ उदय भान मिश्र"},{"poem":"मैं जानता था कि\nवे हार रहे थे!\nमैं निश्चिंत होकर\nअपने बाकी पड़े\nकामों को\nनिपटा सकता था\nमगर\nउन्हें हारते हुये\nदेखने के सुख से\nवंचित होना\nनहीं चाहता था।\nऔर टेलीविजन स्क्रीन पर\nआंखें गड़ाये\nहर गेंद की\nकरामात\nदेखता रहा\nसब कुछ\nताक पर रखकर।\n\nवे जानते थे कि\nवे हार रहे हैं\nफिर भी वे\nहर गेंद पर\nजूझते रहे\nअपनी सारी\nताकत को\nझोंकते हुए?\n\nक्योंकि वे \nमानते थे\nकि \nहार मानना ही\nमृत्यु है\n\n","author":"उदय भान मिश्र","title":"एक क्रिकेट मैच को देखते हुए \/ उदय भान मिश्र"},{"poem":"उठती\nगिरती\nचल रही है\nसड़क\nमेरे देश की तरह!\n\nकभी तरकुल ऊंची\nकभी पहाड़ नीची!\nस्वप्न सी दिख रही\nनीचे की घाटी में\nछरहरी कन्या सी\nइठलाती, मदमाती\nउछलती अलकनंदा!\n\nपत्थरों को तोड़ती,\nकभी ऊपर से बहती\nकभी नीचे चट्टानों के\nसेंध लगाती\nरेंगती, बहती\nअलकनंदा!\n\nजिंदगी और मौत में\nकितना कम अंतर है\nसोचता, अंतर्मन\nबढ़ता है आगे\nअपने देश की तरह!\n\nयाद आती है\nबचपन में कही\nदादी की बात!\nबेटे मत झांकना इनार में\nगिरने का डर है!\n\nपाने के सुख से\nखोने का डर\nबड़ा है\nमेरी मां!’’\n\nबदरीनाथ\nका स्पर्श-सुख\nपाने को\nबेचैन मन\nऊंचे पहाड़ों\nझाड़ों, झंखाड़ों\nके बीच\nगुजर रहा है\nमेरे देश की तरह\n\n","author":"उदय भान मिश्र","title":"बदरी नाथ जाते हुए \/ उदय भान मिश्र"},{"poem":"कितने अधिकार से\nफुदकती है गौरैया!\nघर में\nआंगन में\nछज्जे-मुंडेर पर\n\nमेरा घर\nअपना घर समझती है\nगौरैया!\n\nचहचहाती है गौरैया!\nखिड़की से\nझांकती है गौरैया!\n\nघोंसलें बनाती है\nगौरैया!\nदाना चूगती हैं\nचुगाती है\nगौरैया!\n\nदानें बिखेरता हूं\nचुन-चुन कर खाती है\nऔर\nउड़-उड़ जाती है\nगौरैया!\nपास नहीं आती है\nगौरैया!\n\n","author":"उदय भान मिश्र","title":"गौरैया \/ उदय भान मिश्र"},{"poem":"शायद मेरा खत\nउन्हें नहीं मिला!\nशायद मेरी याद\nउन्हें नहीं आयी,\nशायद वे व्यस्त है\nजरूर लिखेंगे मुझे,\nशायद वे नहीं\nलिखेंगे\nशायद वे भूल जाना\nचाहते है\nमुझे-\nउत्तर नहीं आने पर\nयही सब\nमैं सोचता हूं।\n\n","author":"उदय भान मिश्र","title":"समय की बात \/ उदय भान मिश्र"},{"poem":"तीरथराम\nकभी झूठ\nनहीं बोलते!\nसच के अलावा\nवे कुछ भी नहीं बोलते!\n\nअक्सर वे \nमेरे यहां आते हैं,\nहाल-चाल,\nपूछते हैं\nरोटी रोजगार की\nटोह लेने के बाद\nकचहरी,\nमुकदमे पर\nउतरते हैं!\n\nबहुत दु:खी होते हैं\nजब सुनते हैं\nकि गवाह के अभाव में\nमैं जीतता मुकदमा\nहार सकता हूं!\n\nतीरथराम\nपिघल उठते हैं-\nमैं मदद करने को\nतैयार हूं।\nगवाह\nबनने को तैयार हूं\nसिर्फ आप बताइए\nमुझे क्या कहना है?\nकहां-कहां कहना है’’\n\nमैं चुपचाप सुनता हूं\nतीरथराम को\nएक टक देखता हूं!\n\nतीरथराम कभी\nझूठ नहीं बोलते\nसच के अलावा\nकुछ नहीं बोलते\n\n","author":"उदय भान मिश्र","title":"तीरथराम कभी झूठ नहीं बोलते \/ उदय भान मिश्र"},{"poem":"बात बात पर\nहंसता है बच्चा!\n\nबात बात पर\nबिदकता है बच्चा!\n\nबच्चे जब हंसता है\nधरती की कोख\nजुड़ा जाती है!\n\nबच्चा जब रोता है\nआकाश की आंखें\nडबडबा जाती हैं।\n\n","author":"उदय भान मिश्र","title":"बच्चा - 1 \/ उदय भान मिश्र"},{"poem":"पूरा घर\nफूलों से\nभर गया है\n\nशायद\nकोई बच्चा\nइधर से\nहंसता\nगुजरा है।\n\n","author":"उदय भान मिश्र","title":"बच्चा - 2 \/ उदय भान मिश्र"},{"poem":"बच्चा चला गया\nघर सूना हो गया!\n\nचाय ठंडी हो रही है\nहोने दो!\n\nमैं उठा\nकल की लिखी चिट्ठियां\nफाड़ता हुआ\n\nपार्क में जाकर\nटहलने लगा\n\n","author":"उदय भान मिश्र","title":"बच्चा - 3 \/ उदय भान मिश्र"},{"poem":"अंबर में चंदा का प्यार बहा जा रहा।\nतारों के गहनों में, नाच रही चांदनी।\nझींगुर की रुनझुन में, पायलें बजा रही।\nबोल रही डालों पर 'पी-पी’ पपीहरी,\nबिरही उरों में आज पीड़ा जा रही।\n\nडोल रहे धरती पर चलदल के पीते, पात,\nभीनी सुगंध लिये मंद पवन आ रहा।\nअंबर में...\n\nअलसाई पुरवैया आज बही जा रही।\nपिघली सी चांदी की धार बही जा रही।\nधरती की छाती पर फूल झरे जा रहे-\nपातों के आनन पर आंसु ढले जा रहे।\n\nखोज रहा जुगनू है-मनमाना देवता-\nभूला सा, मन का सितार बजा जा रहा।\nअंबार में...\n\nझूम रही उपवन में चंपा की डालियां।\nखेतों में झूम रहीं-बाजरे की बालियां।\nझांक रहे झुरमुट से-पंछी अलसाये से-\nमार रहे डालों पर तीतर फुदकारियां।\n\nखेल रहा मारुत भी-लतिका की गोद में-\nलहरों में धुंधला सा चांद छिपा जा रहा।\nअंबर में...\n\n","author":"उदय भान मिश्र","title":"गीत - 1 \/ उदय भान मिश्र"},{"poem":"हंस लो कुछ क्षण और धरा पर, नभ के चांद सितारो!!\nआग लिये हहराता पथ पर सूरज आता होगा।\n\nकब तक ढांक सकेगी भू को, निशि तम की धारा में?\nकब तक मौन रहेगा पंकज, कलियों की कारा में?\nकब तक धरती की सुहाग पर, तम में छिपा रहेगा?\nकब तक पत्तों के झुरमुट में-पंछी पड़ा रहेगा?\nकब तक होगी मनचाही यह, कब तक धरा सहेगी?\nकब तक भू पर अंधकार की-चादर तनी रहेगी?\n\nकर लो अपने मन की कुछ क्षण और-गगन के तारो-\nदीप लिये हहराता नभ में सूरज आता होगा।\n\nअब तो जीवन और मरण का भीषण झगड़ा होगा।\nऔर तुम्हारी मनचाही पर बल का पहरा होगा।\nकुसुमों से खेलेगी हंस कर रोने वाली धरती।\nहरी लताओं में झूमेगी, बन मतवाली धरती।\nबंद रहेंगे गीत रात के-सरस प्रभाती होगी।\nहारेगी जब रात, और जब जीत दिवस की होगी।\n\nखोलो घर के द्वार, किरण आयेगी-भू के लोगों!!\nथाल लिये कर में, कल सूरज तिलक लगाता होगा।\n\n","author":"उदय भान मिश्र","title":"गीत – 2 \/ उदय भान मिश्र"},{"poem":"आजकल \nमैं \nएक ऐसे जंगल से \nगुजर रहां हूँ \nजिसमें \nएक दरख्त की जड़ें\nदूसरे दरख्त की\nजड़ें हैं\n\nएक की पत्तियां\nदूसरे की पत्तियां हैं\nएक की जत्तायें\nदूसरे  की जत्ताएं  हैं\n\nमैं\nएक ऐसे जंगल से\nगुजर रहा हूँ\nजिसमें हर दरख्त\nदूसरे दरख्त पर\nझुका हुआ है\nहर दरख्त\nदुसरे दरख्त पर\nठिका हुआ है\n\n","author":"उदय भान मिश्र","title":"आजकल \/ उदय भान मिश्र"}]
[{"poem":"हो काल गति से परे चिरंतन,\nअभी यहाँ थे अभी यही हो।\nकभी धरा पर कभी गगन में,\nकभी कहाँ थे कभी कहीं हो।\nतुम्हारी राधा को भान है तुम,\nसकल चराचर में हो समाये।\nबस एक मेरा है भाग्य मोहन,\nकि जिसमें होकर भी तुम नहीं हो।\nन द्वारका में मिलें बिराजे,\nबिरज की गलियों में भी नहीं हो।\nन योगियों के हो ध्यान में तुम,\nअहम जड़े ज्ञान में नहीं हो।\nतुम्हें ये जग ढूँढता है मोहन,\nमगर इसे ये खबर नहीं है।\nबस एक मेरा है भाग्य मोहन,\nअगर कहीं हो तो तुम यही हो।\n\n","author":"कुमार विश्वास","title":"हो काल गति से परे चिरंतन \/ कुमार विश्वास"},{"poem":"ओ कल्पव्रक्ष की सोनजुही!\nओ अमलताश की अमलकली!\nधरती के आतप से जलते...\nमन पर छाई निर्मल बदली...\nमैं तुमको मधुसदगन्ध युक्त संसार नहीं दे पाऊँगा|\nतुम मुझको करना माफ तुम्हें मैं प्यार नहीं दे पाऊँगा||\n\nतुम कल्पव्रक्ष का फूल और\nमैं धरती का अदना गायक\nतुम जीवन के उपभोग योग्य\nमैं नहीं स्वयं अपने लायक\nतुम नहीं अधूरी गजल शुभे\nतुम शाम गान सी पावन हो\nहिम शिखरों पर सहसा कौंधी\nबिजुरी सी तुम मनभावन हो.\nइसलिये व्यर्थ शब्दों वाला व्यापार नहीं दे पाऊँगा|\nतुम मुझको करना माफ तुम्हें मैं प्यार नहीं दे पाऊँगा||\n\nतुम जिस शय्या पर शयन करो\nवह क्षीर सिन्धु सी पावन हो\nजिस आँगन की हो मौलश्री\nवह आँगन क्या वृन्दावन हो\nजिन अधरों का चुम्बन पाओ\nवे अधर नहीं गंगातट हों\nजिसकी छाया बन साथ रहो\nवह व्यक्ति नहीं वंशीवट हो\nपर मैं वट जैसा सघन छाँह विस्तार नहीं दे पाऊँगा|\nतुम मुझको करना माफ तुम्हें मैं प्यार नहीं दे पाऊँगा||\n\nमै तुमको चाँद सितारों का\nसौंपू उपहार भला कैसे\nमैं यायावर बंजारा साधू\nसुर श्रृंगार भला कैसे\nमैन जीवन के प्रश्नों से नाता तोड तुम्हारे साथ शुभे\nबारूद बिछी धरती पर कर लूँ\nदो पल प्यार भला कैसे\nइसलिये विवश हर आँसू को सत्कार नहीं दे पाऊँगा|\nतुम मुझको करना माफ तुम्हें मैं प्यार नहीं दे पाऊँगा||\n\n","author":"कुमार विश्वास","title":"तुम्हे मैं प्यार नहीं दे पाऊँगा \/ कुमार विश्वास"},{"poem":"कुछ छोटे सपनो के बदले,\nबड़ी नींद का सौदा करने,\nनिकल पडे हैं पांव अभागे,जाने कौन डगर ठहरेंगे!\nवही प्यास के अनगढ़ मोती,\nवही धूप की सुर्ख कहानी,\nवही आंख में घुटकर मरती,\nआंसू की खुद्दार जवानी,\nहर मोहरे की मूक विवशता,चौसर के खाने क्या जाने\nहार जीत तय करती है वे, आज कौन से घर ठहरेंगे \nनिकल पडे हैं पांव अभागे,जाने कौन डगर ठहरेंगे!\n\nकुछ पलकों में बंद चांदनी,\nकुछ होठों में कैद तराने,\nमंजिल के गुमनाम भरोसे,\nसपनो के लाचार बहाने,\nजिनकी जिद के आगे सूरज, मोरपंख से छाया मांगे,\nउन के भी दुर्दम्य इरादे, वीणा के स्वर पर ठहरेंगे \nनिकल पडे हैं पांव अभागे,जाने कौन डगर ठहरेंगे\n\n","author":"कुमार विश्वास","title":"कुछ छोटे सपनो के बदले  \/ कुमार विश्वास"},{"poem":"प्यार जब जिस्म की चीखों में दफ़न हो जाए,\nओढ़नी इस तरह उलझे कि कफ़न हो जाए,\n\nघर के एहसास जब बाजार की शर्तो में ढले,\nअजनबी लोग जब हमराह बन के साथ चले,\n\nलबों से आसमां तक सबकी दुआ चुक जाए,\nभीड़ का शोर जब कानो के पास रुक जाए,\n\nसितम की मारी हुई वक्त की इन आँखों में,\nनमी हो लाख मगर फिर भी मुस्कुराएंगे,\n\nअँधेरे वक्त में भी गीत गाये जायेंगे...\n\nलोग कहते रहें इस रात की सुबह ही नहीं,\nकह दे सूरज कि रौशनी का तजुर्बा ही नहीं,\n\nवो लड़ाई को भले आर पार ले जाएँ,\nलोहा ले जाएँ वो लोहे की धार ले जाएँ,\n\nजिसकी चौखट से तराजू तक हो उन पर गिरवी\nउस अदालत में हमें बार बार ले जाएँ\n\nहम अगर गुनगुना भी देंगे तो वो सब के सब\nहम को कागज पे हरा के भी हार जायेंगे\n\nअँधेरे वक्त में भी गीत गाए जायेंगे...\n\n","author":"कुमार विश्वास","title":"प्यार जब जिस्म की चीखों में दफ़न हो जाये \/ कुमार विश्वास"},{"poem":"मैं तो झोंका हूँ हवा का उड़ा ले जाऊँगा\nजागती रहना तुझे तुझसे चुरा ले जाऊँगा\n\nहो के कदमों पे निछावर फूल ने बुत से कहा\nख़ाक में मिल के भी मैं खुश्बू बचा ले जाऊँगा\n\nकौन सी शै मुझको पहुँचाएगी तेरे शहर तक\nये पता तो तब चलेगा जब पता ले जाऊँगा\n\nकोशिशें मुझको मिटाने की भले हों कामयाब\nमिटते-मिटते भी मैं मिटने का मजा ले जाऊँगा\n\nशोहरतें जिनकी वजह से दोस्त दुश्मन हो गये\nसब यह रह जायेंगी मैं साथ क्या ले जाऊँगा\n\n","author":"कुमार विश्वास","title":"मैं तो झोंका हूँ हवा का उड़ा ले जाऊँगा \/ कुमार विश्वास"},{"poem":"नेह के सन्दर्भ बौने हो गए होंगे मगर,\nफिर भी तुम्हारे साथ मेरी भावनायें हैं,\nशक्ति के संकल्प बोझिल हो गये होंगे मगर,\nफिर भी तुम्हारे चरण मेरी कामनायें हैं,\nहर तरफ है भीड़ ध्वनियाँ और चेहरे हैं अनेकों,\nतुम अकेले भी नहीं हो, मैं अकेला भी नहीं हूँ \nयोजनों चल कर सहस्रों मार्ग आतंकित किये पर,\nजिस जगह बिछुड़े अभी तक, तुम वहीं हों मैं वहीं हूँ \nगीत के स्वर-नाद थक कर सो गए होंगे मगर,\nफिर भी तुम्हारे कंठ मेरी वेदनाएँ हैं,\nनेह के सन्दर्भ बौने हो गए होंगे मगर,\nफिर भी तुम्हारे साथ मेरी भावनायें हैं,\nयह धरा कितनी बड़ी है एक तुम क्या एक मैं क्या?\nदृष्टि का विस्तार है यह अश्रु जो गिरने चला है,\nराम से सीता अलग हैं,कृष्ण से राधा अलग हैं,\nनियति का हर न्याय सच्चा, हर कलेवर में कला है,\nवासना के प्रेत पागल हो गए होंगे मगर,\nफिर भी तुम्हरे माथ मेरी वर्जनाएँ हैं,\nनेह के सन्दर्भ बौने हो गए होंगे मगर,\nफिर भी तुम्हारे साथ मेरी भावनायें हैं,\nचल रहे हैं हम पता क्या कब कहाँ कैसे मिलेंगे?\nमार्ग का हर पग हमारी वास्तविकता बोलता है,\nगति-नियति दोनों पता हैं उस दीवाने के हृदय को,\nजो नयन में नीर लेकर पीर गाता डोलता है,\nमानसी-मृग मरूथलों में खो गए होंगे मगर,\nफिर भी तुम्हारे साथ मेरी योजनायें हैं,\nनेह के सन्दर्भ बौने हो गए होंगे मगर,\nफिर भी तुम्हारे साथ मेरी भावनायें हैं!\n\n","author":"कुमार विश्वास","title":"नेह के सन्दर्भ बौने हो गए \/ कुमार विश्वास"},{"poem":"तुम अगर नहीं आई गीत गा न पाऊँगा\nसाँस साथ छोडेगी, सुर सजा न पाऊँगा\nतान भावना की है शब्द-शब्द दर्पण है\nबाँसुरी चली आओ, होंठ का निमंत्रण है\n\nतुम बिना हथेली की हर लकीर प्यासी है\nतीर पार कान्हा से दूर राधिका-सी है\nरात की उदासी को याद संग खेला है \nकुछ गलत ना कर बैठें मन बहुत अकेला है\nऔषधि चली आओ चोट का निमंत्रण है\nबाँसुरी चली आओ, होंठ का निमंत्रण है\n\nतुम अलग हुई मुझसे साँस की ख़ताओं से\nभूख की दलीलों से वक्त की सज़ाओं से\nदूरियों को मालूम है दर्द कैसे सहना है\nआँख लाख चाहे पर होंठ से न कहना है\nकंचना कसौटी को खोट का निमंत्रण है\nबाँसुरी चली आओ, होंठ का निमंत्रण है\n\n","author":"कुमार विश्वास","title":"बाँसुरी चली आओ \/ कुमार विश्वास"},{"poem":"एक शर्त पर मुझे निमन्त्रण है मधुरे स्वीकार\nसफ़ाई मत देना!\nअगर करो झूठा ही चाहे, करना दो पल प्यार\nसफ़ाई मत देना\n\nअगर दिलाऊँ याद पुरानी कोई मीठी बात\nदोष मेरा होगा\nअगर बताऊँ कैसे झेला प्राणों पर आघात\nदोष मेरा होगा\nमैं ख़ुद पर क़ाबू पाऊंगा, तुम करना अधिकार\nसफ़ाई मत देना\n\nहै आवश्यक वस्तु स्वास्थ्य -यह भी मुझको स्वीकार\nमगर मजबूरी है\nप्रतिभा के यूँ क्षरण हेतु भी मैं ही ज़िम्मेदार\nमगर मजबूरी है\nतुम फिर कोई बहाना झूठा कर लेना तैयार\nसफ़ाई मत देना\n\n","author":"कुमार विश्वास","title":"सफ़ाई मत देना \/ कुमार विश्वास"},{"poem":"मैं तुम्हें ढूंढने स्वर्ग के द्वार तक\nरोज़ जाता रहा, रोज़ आता रहा\nतुम ग़ज़ल बन गईं, गीत में ढल गईं\nमंच से मैं तुम्हें गुनगुनाता रहा\n\nज़िन्दगी के सभी रास्ते एक थे\nसबकी मंज़िल तुम्हारे चयन तक रही\nअप्रकाशित रहे पीर के उपनिषद्\nमन की गोपन कथाएँ नयन तक रहीं\nप्राण के पृष्ठ पर प्रीति की अल्पना\nतुम मिटाती रहीं मैं बनाता रहा\n\nएक ख़ामोश हलचल बनी ज़िन्दगी\nगहरा ठहरा हुआ जल बनी ज़िन्दगी\nतुम बिना जैसे महलों मे बीता हुआ\nउर्मिला का कोई पल बनी ज़िन्दगी\nदृष्टि आकाश में आस का इक दीया\nतुम बुझाती रहीं, मैं जलाता रहा\n\nतुम चली तो गईं, मन अकेला हुआ\nसारी यादों का पुरज़ोर मेला हुआ\nजब भी लौटीं नई ख़ुश्बुओं में सजीं\nमन भी बेला हुआ, तन भी बेला हुआ\nख़ुद के आघात पर, व्यर्थ की बात पर\nरूठतीं तुम रहीं मैं मनाता रहा\n\n","author":"कुमार विश्वास","title":"मैं तुम्हें ढूंढने स्वर्ग के द्वार तक \/ कुमार विश्वास"},{"poem":"उनकी ख़ैरो-ख़बर नहीं मिलती\nहमको ही ख़ासकर नहीं मिलती\n\nशायरी को नज़र नहीं मिलती\nमुझको तू ही अगर नहीं मिलती\n\nरूह में, दिल में, जिस्म में दुनिया\nढूंढता हूँ मगर नहीं मिलती\n\nलोग कहते हैं रूह बिकती है\nमैं जहाँ हूँ उधर नहीं मिलती\n\n","author":"कुमार विश्वास","title":"उनकी ख़ैरो-ख़बर नहीं मिलती \/ कुमार विश्वास"},{"poem":"तूफ़ानी लहरें हों\nअम्बर के पहरे हों\nपुरवा के दामन पर दाग़ बहुत गहरे हों\nसागर के माँझी मत मन को तू हारना\nजीवन के क्रम में जो खोया है, पाना है\nपतझर का मतलब है फिर बसंत आना है\n\nराजवंश रूठे तो\nराजमुकुट टूटे तो\nसीतापति-राघव से राजमहल छूटे तो\nआशा मत हार, पार सागर के एक बार\nपत्थर में प्राण फूँक, सेतु फिर बनाना है\nपतझर का मतलब है फिर बसंत आना है\n\nघर भर चाहे छोड़े\nसूरज भी मुँह मोड़े\nविदुर रहे मौन, छिने राज्य, स्वर्णरथ, घोड़े\nमाँ का बस प्यार, सार गीता का साथ रहे\nपंचतत्व सौ पर है भारी, बतलाना है\nजीवन का राजसूय यज्ञ फिर कराना है\nपतझर का मतलब है, फिर बसंत आना है\n\n","author":"कुमार विश्वास","title":"फिर बसंत आना है \/ कुमार विश्वास"},{"poem":"मैं तो झोंका हूँ हवाओं का उड़ा ले जाऊँगा\nजागती रहना, तुझे तुझसे चुरा ले जाऊँगा\n\nहो के क़दमों पर निछावर फूल ने बुत से कहा\nख़ाक में मिल कर भी मैं ख़ुश्बू बचा ले जाऊँगा\n\nकौन-सी शै तुझको पहुँचाएगी तेरे शहर तक\nये पता तो तब चलेगा जब पता ले जाऊँगा\n\nक़ोशिशें मुझको मिटाने की मुबारक़ हों मगर\nमिटते-मिटते भी मैं मिटने का मज़ा ले जाऊँगा\n\nशोहरतें जिनकी वजह से दोस्त-दुश्मन हो गए\nसब यहीं रह जाएंगी मैं साथ क्या ले जाऊँगा\n\n","author":"कुमार विश्वास","title":"मैं तो झोंका हूँ \/ कुमार विश्वास"},{"poem":"कुछ छोटे सपनों की ख़ातिर\nबड़ी नींद का सौदा करने\nनिकल पड़े हैं पाँव अभागे\nजाने कौन नगर ठहरेंगे\n\nवही प्यास के अनगढ़ मोती\nवही धूप की सुर्ख़ कहानी\nवही ऑंख में घुट कर मरती\nऑंसू की ख़ुद्दार जवानी\nहर मोहरे की मूक विवशता\nचौसर के खाने क्या जानें\nहार-जीत ये तय करती है\nआज कौन-से घर ठहरेंगे\n\nकुछ पलकों में बंद चांदनी\nकुछ होठों में क़ैद तराने\nमंज़िल के गुमनाम भरोसे\nसपनों के लाचार बहाने\nजिनकी ज़िद के आगे सूरज\nमोरपंख से छाया मांगे\nउनके ही दुर्गम्य इरादे\nवीणा के स्वर पर ठहरेंगे\n\n","author":"कुमार विश्वास","title":"जाने कौन नगर ठहरेंगे \/ कुमार विश्वास"}]
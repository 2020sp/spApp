[{"poem":"इक्ष्वाकु वंश के आदि पुरुष\nगन्ने! मेरे भाई!!\nरेशे-रेशे में रस\nऔर रग-रग में\nमिठास का जस\nरखोगे\nतो प्यारे भाई गन्ने!\nइक्ष्वाकु वंश के आदर्श!!\nतुम्हारा वही हश्र होगा\nजो होता आया है--\n\nपोरी-पोरी काटेंगे लोग तुम्हें\nचूस- चूसकर खाएँगे\nचरखियों में पेलेंगे\nआख़िरी बूँद तक\nनिचोड़ेंगे\n\nकिसी भी क़ीमत पर\nतुम्हें ज़िन्दा नहीं छोड़ेंगे\nतुम्हारे वल्कल जैसे\nछिलकों तक को सुखाएँगे\nतुम्हारे ही रस से\nगुड़ या शक्कर बनाने वाली\nभट्ठी में ईंधन बनाकर\nजलाएँगे।\n\nतुम्हें कर देंगे राख\nन तुम कुछ कर सकोगे\nन कह सकोगे\nअपनी ही मिठास की\nआबरु के लिए\nतुम ज़िन्दा नहीं रह सकोगे।\n\nअपने जन्म से मृत्यु तक तुम्हें\nयही सब\nकरना होगा\nये गुड़ और शक्कर\nतुम्हारे बेटे-बेटी\nअस्मिता तुम्हारी मिठास\nजीवित रहे\nइसलिए रग-रग, रेशा-रेशा\nरंध्र-रंध्र\nतुम्हें मरना होगा।\n\nकोई नहीं मनाएगा\nतुम्हारा जन्मदिन\nया तो अपना\nया अपने बाल-बच्चों\nदोस्त-यारों,\nनातेदारों, ख़ातेदारों\nका मनाएगा\nऔर एक-दूसरे का मुँह\nमीठा करने-कराने की रस्म में\nतुम्हारे बाल-बच्चों तक\nको खाएगा।\n\nरस और जस के साथ\nजीना बहुत मुश्किल है\nगन्ने! मेरे भाई!!\nतुम्हारे रस पर\nमैं निछावर\nऔर तुम्हारे अनंत\nउत्सर्ग भरे जस पर\nहार्दिक बधाई!\n\n","author":"बालकवि बैरागी","title":"गन्ने मेरे भाई!! \/ बालकवि बैरागी"},{"poem":"छीनकर छ्लछंद से \nहक पराया मारकर\nअम्रित पिया तो क्या पिया?\nहो गये बेशक अमर\nजी रहे अम्रित उमर\nलेकिन अभय अनमोल \nसारा छिन गया ।\nदेवता तो हो गये पर\nक्या हुआ देवत्व का?\nआयुभर चिन्ता करो अब \nपद प्रतिष्टा,राजसत्ता\nऔर अपने लोक की!\nछिन नहीं जाए सुधा सिंहासनों की\nएक हि भय \nरात दिन आठों प्रहर\nप्राण में बैठा रहे--\nइस भयातुर अमर \nजीवन का करो क्या?\n\nजो किसि षड्यंत्र मे\nछलछंद में शामिल नहीं था \nपी गया सारा हलाहल\nहो गया कैसे अमर?\nपा गया साम्राज्य \n’शिव’- संग्या सहित\nशिवलोक का --\nकर रहा कल्याण सारे विश्व का!\n\nसुर - असुर सब पूजते\nउसको निरंतर\nसाध्य सबका बन गया \nकर्म मे कोई कलुष\nजिसके नहीं है\nशीश पर नीलाभ नभ\nखुद छत्र बनकर तन गया!\n\nजो कुटिलता से जियेंगे\nवे सदा विचलित रहेंगे\nत्राण-त्राता के लिये\nमारे फिरेंगे!\n\nहक पराया मारकर \nछलछंद से छीना हुआ\nअम्रित अगर मिल भी गया तो \nआप उसका पान करके\nउम्र भर फिर क्या करेंगे?\n\n","author":"बालकवि बैरागी","title":"जो कुटिलता से जियेंगे \/ बालकवि बैरागी"},{"poem":"चाहे सभी सुमन बिक जाएं\nचाहे ये उपवन बिक जाएं\nचाहे सौ फागुन बिक जाएं\nपर मैं गंध नहीं बेचूंगा- अपनी गंध नहीं बेचूंगा\n\nजिस डाली ने गोद खिलाया जिस कोंपल ने दी अरुणाई\nलक्षमन जैसी चौकी देकर जिन कांटों ने जान बचाई\nइनको पहिला हक आता है चाहे मुझको नोचें तोडें\nचाहे जिस मालिन से मेरी पांखुरियों के रिश्ते जोडें\n\nओ मुझ पर मंडरानेवालों\nमेरा मोल लगानेवालों\nजो मेरा संस्कार बन गई वो सौगंध नहीं बेचूंगा\nअपनी गंध नहीं बेचूंगा- चाहे सभी सुमन बिक जाएं।\n\nमौसम से क्या लेना मुझको ये तो आएगा-जाएगा\nदाता होगा तो दे देगा खाता होगा तो खाएगा\nकोमल भंवरों के सुर सरगम पतझारों का रोना-धोना\nमुझ पर क्या अंतर लाएगा पिचकारी का जादू-टोना\nओ नीलम लगानेवालों\nपल-पल दाम बढानेवालों\nमैंने जो कर लिया स्वयं से वो अनुबंध नहीं बेचूंगा\nअपनी गंध नहीं बेचूंगा- चाहे सभी सुमन बिक जाएं।\n\nमुझको मेरा अंत पता है पंखुरी-पंखुरी झर जाऊंगा\nलेकिन पहिले पवन-परी संग एक-एक के घर जाऊंगा\nभूल-चूक की माफी लेगी सबसे मेरी गंध कुमारी\nउस दिन ये मंडी समझेगी किसको कहते हैं खुद्दारी\nबिकने से बेहतर मर जाऊं अपनी माटी में झर जाऊं\nमन ने तन पर लगा दिया जो वो प्रतिबंध नहीं बेचूंगा\nअपनी गंध नहीं बेचूंगा- चाहे सभी सुमन बिक जाएं।\n\nमुझसे ज्यादा अहं भरी है ये मेरी सौरभ अलबेली\nनहीं छूटती इस पगली से नीलगगन की खुली हवेली\nसूरज जिसका सर सहलाए उसके सर को नीचा कर दूं?\nओ प्रबंध के विक्रेताओं\nमहाकाव्य के ओ क्रेताओं\nये व्यापार तुम्हीं को शुभ हो मुक्तक छंद नहीं बेचूंगा\nअपनी गंध नहीं बेचूंगा- चाहे सभी सुमन बिक जाएं।\n\n","author":"बालकवि बैरागी","title":"अपनी गंध नहीं बेचूंगा \/ बालकवि बैरागी"},{"poem":"पराधीनता को जहाँ समझा श्राप महान\nकण-कण के खातिर जहाँ हुए कोटि बलिदान\nमरना पर झुकना नहीं, मिला जिसे वरदान\nसुनो-सुनो उस देश की शूर-वीर संतान\nआन-मान अभिमान की धरती पैदा करती दीवाने\nमेरे देश के लाल हठीले शीश झुकाना क्या जाने।\nदूध-दही की नदियां जिसके आँचल में कलकल करतीं\nहीरा, पन्ना, माणिक से है पटी जहां की शुभ धरती\nहल की नोंकें जिस धरती की मोती से मांगें भरतीं\nउच्च हिमालय के शिखरों पर जिसकी ऊँची ध्वजा फहरती\nरखवाले ऐसी धरती के हाथ बढ़ाना क्या जाने\nमेरे देश के लाल हठीले शीश झुकाना क्या जाने।\nआज़ादी अधिकार सभी का जहाँ बोलते सेनानी\nविश्व शांति के गीत सुनाती जहाँ चुनरिया ये धानी\nमेघ साँवले बरसाते हैं जहाँ अहिंसा का पानी\nअपनी मांगें पोंछ डालती हंसते-हंसते कल्याणी\nऐसी भारत माँ के बेटे मान गँवाना क्या जाने\nमेरे देश के लाल हठीले शीश झुकाना क्या जाने।\nजहाँ पढाया जाता केवल माँ की ख़ातिर मर जाना\nजहाँ सिखाया जाता केवल करके अपना वचन निभाना\nजियो शान से मरो शान से जहाँ का है कौमी गाना\nबच्चा-बच्चा पहने रहता जहाँ शहीदों का बाना\nउस धरती के अमर सिपाही पीठ दिखाना क्या जाने\nमेरे देश के लाल हठीले शीश झुकाना क्या जाने।\n\n","author":"बालकवि बैरागी","title":"मेरे देश के लाल \/ बालकवि बैरागी"},{"poem":"नौजवान आओ रे, नौजवान गाओ रे ।।\nलो क़दम बढ़ाओ रे, लो क़दम मिलाओ रे ।।\nऐ वतन के नौजवान, इक चमन के बागवान ।\nएक साथ बढ़ चलो, मुश्किलों से लड़ चलो ।\nइस महान देश को नया बनाओ रे ।। \nनौजवान...\n\nधर्म की दुहाइयाँ, प्रांत की जुदाइयाँ ।\nभाषा की लड़ाइयाँ, पाट दो ये खाइयाँ ।\nएक माँ के लाल, एक निशां उठाओ रे ।।\nनौजवान...\n\nएक बनो नेक बनो, ख़ुद की भाग्य रेखा बनो ।\nसर्वोदय के तुम हो लाल, तुमसे यह जग निहाल ।\nशांति के लिए जहाँ को तुम जगाओ रे ।।\nनौजवान...\n\nमाँ निहारती तुम्हें, माँ पुकारती तुम्हें ।\nश्रम के गीत गाते जाओ, हँसते मुस्कराते जाओ ।\nकोटि कण्ठ एकता के गान गाओ रे ।।\nनौजवान...\n\n","author":"बालकवि बैरागी","title":"नौजवान आओ रे ! \/ बालकवि बैरागी"},{"poem":"केरल से कारगिल घाटी तक\nगोहाटी से चौपाटी तक \nसारा देश हमारा \nजीना हो तो मरना सीखो \nगूंज उठे यह नारा \nसारा देश हमारा \nकेरल से कारगिल घाटी तक...\n\nलगता है ताजे कोल्हू पर जमी हुई है काई\nलगता है फिर भटक गई है भारत की तरुणाई\nकोई चीरो ओ रणधीरो!\nओ जननी के भाग्य लकीरों!\nबलिदानों का पुण्य मुहूरत आता नहीं दुबारा \nजीना हो तो मरना सीखो गूंज उठे यह नारा \nसारा देश हमारा \nकेरल से कारगिल घाटी तक...\n\nघायल अपना ताजमहल है ,घायल गंगा मैया \nटूट रहे हैं तूफानों में नैया और खेवैया \nतुम नैया के पाल बदल दो \nतूफानों की चाल बदल दो \nहर आंधी का उतार हो तुम,तुमने नहीं विचारा\nजीना हो तो मरना सीखो गूंज उठे यह नारा \nसारा देश हमारा \nकेरल से कारगिल घाटी तक...\n\nकहीं तुम्हें परवत लड़वा दे ,कहीं लड़ा दे पानी \nभाषा के नारों में गम है ,मन की मीठी वाणी \nआग दो इन नारों में \nइज्ज़त आ गई बाजारों में \nकब जागेंगे सोये सूरज! कब होगा उजियारा \nजीना हो तो मरना सीखो गूंज उठे यह नारा \nसारा देश हमारा \nकेरल से कारगिल घाटी तक...\n\nसंकट अपना बाल सखा है इसको कंठ लगाओ \nक्या बैठे हो न्यारे-न्यारे मिलकर बोझ उठाओ \nभाग्य भरोसा कायरता है \nकर्मठ देश कहाँ मरता है \nसोचो तुमने इतने दिन में कितनी बार हुंकारा \nजीना हो तो मरना सीखो गूंज उठे यह नारा \nसारा देश हमारा \nकेरल से कारगिल घाटी तक...\n\n","author":"बालकवि बैरागी","title":"सारा देश हमारा \/ बालकवि बैरागी"},{"poem":"1.\n\nतितली करती ताथा थैया,\nभँवरा करता गुन गुन गुन ।\nखिलकर हँसते फूल हमेशा,\nकलियाँ कहतीं हमे न चुन ।।\n\n2.\n\nजब से हम स्कूल गए हैं,\nखेल-कूद सब भूल गए हैं ।\nसब कहते हैं- पढ़ो-पढ़ो,\nएक हिमालय रोज़ चढ़ो ।।\n\n3. \nमाली वो जो जड़ को सींचे\nहर डाली को प्यार करे ।\nकली-कली को फूल बनाए,\nख़ुशबू का सत्कार करे ।।\n\n4.\n\nपेड़ हमें देते हैं फल,\nपौधे देते हमको फूल ।\nमम्मी हमको बस्ता देकर\nकहती है जाओ स्कूल ।।\n\n5.\n\nकोयल कुहू-कुहू कर गाती\nमीठे सुर में गाती मैना ।\nकाँव-काँव करते कौवे को\nमौसम से क्या लेना-देना?\n\n","author":"बालकवि बैरागी","title":"शिशुओं के लिए पाँच कविताएँ-1 \/ बालकवि बैरागी"},{"poem":"1.\n\nसोचो-समझो और विचारो,\nपेड़ों को पत्थर मत मारो ।\nसमझाता हमको विज्ञान,\nउनमें भी होती है जान ।।\n\n2.\n\nसबसे हँसकर मीठा बोलो,\nहमें बड़ों ने यही सिखाया ।\nयही अगर हम सीख सके तो,\nसमझो जीवन सफल बनाया ।।\n\n3. \n\nचाट रही गैया बछड़े को,\nपिला रही है अपना दूध ।\nकूद रहा मस्ती से बछड़ा,\nलम्बी, ऊँची, नीची कूद ।।\n\n4.\n\nफ़ोन की घंटी ज्यों ही बजती,\nदीदी कहती- चलो! चलो!\n(पर) कुछ भी नहीं सुनाई पड़ता,\nकरते रहिए हलो! हलो!\n\n5.\n\nनानी मेरी प्यारी नानी,\nबातें करती बड़ी सयानी ।\nमुझे कहानी रोज़ सुनाती,\nमम्मी तक को डाँट पिलाती ।।\n\n","author":"बालकवि बैरागी","title":"शिशुओं के लिए पाँच कविताएँ-2 \/ बालकवि बैरागी"},{"poem":"1.\n\nकंधे पर बंदूक चढ़ा कर,\nज्यों ही चला सिपाही ।\nथर-थर लगा काँपने दुश्मन,\nशामत आई! शामत आई!!\n\n2.\n\nचाचा जी ने कुत्ता पाला,\nचाची जी ने बिल्ली ।\nमैंने जब तोता पाला तो,\nगुस्सा हो गई दिल्ली ।।\n\n3. \n\nपापा जी ने कार ख़रीदी,\nमम्मी जी ने साड़ी ।\nमैंने जब आइसक्रीम ख़रीदी,\nतब चल पाई गाड़ी ।।\n\n4.\n\nनुक्कड़-नुक्कड़ रीछ नचाता,\nऔर कूटता पेट ।\nमुफ़्त तमाशा देख-देख कर,\nतोंद खुजाता सेठ ।।\n\n5.\n\nहमको समझाओ टीचर जी,\nआख़िर ये है किसकी मर्ज़ी ।\nबच्चे हलके, बस्ता भारी,\nसॉरी-सॉरी, वेरी सॉरी ।।\n\n","author":"बालकवि बैरागी","title":"शिशुओं के लिए पाँच कविताएँ-3 \/ बालकवि बैरागी"},{"poem":"मुझको भी राधा बना ले नंदलाल \nहो नंदलाल, रे नंदलाल\n\nसंग संग चढ़ाऊँगी नंदजी की गैयाँ\nआठों पहर लूँगी तेरी बलैयाँ\nबन के रहूँगी छबीली तेरी छैयाँ \nमन के महल में रखूँगी नटखट \nतुझे लाखों जनम लाखों साल \nहो रे नंदलाल, रे नंदलाल\nमुझ को भी राधा बना ले नंदलाल\n\nमुझको भी राधा बना ले नंदलाल \n\nयशोदा की अँगना मैं दूँगी बुहारी\nतेरी मुरलिया को दूँगी न गारी\nमटकी लुटा दूँगी माखन की सारी \nबंसी बजैया ...\nबंसी बजैया ओ रे कन्हैया\nमुझ को भी कर दे निहाल \nमुझको भी राधा ...\n\nचरणों में तेरे लिपटके रहूँगी\nतेरा दिया हर सुख\\-दुख सहूँगी\nछलिये तुझे कभी कुछ ना कहूँगी \nजमुना किनारे ...\nजमुना किनारे रखूँगी सजाके \nकाया का केसरिया थाल \n\nमुझको भी राधा ..\n\n","author":"बालकवि बैरागी","title":"मुझको भी राधा बना ले नंदलाल \/ बालकवि बैरागी"},{"poem":"तू चंदा मैं चांदनी, तू तरुवर मैं शाख रे\nतू बादल मैं बिजुरी, तू पंछी मैं पात रे\n\nना सरोवर, ना बावड़ी, ना कोई ठंडी छांव\nना कोयल, ना पपीहरा, ऐसा मेरा गांव रे\nकहाँ बुझे तन की तपन, ओ सैयां सिरमोल रे\nचंद्र-किरन तो छोड़ कर, जाए कहाँ चकोर\nजाग उठी है सांवरे, मेरी कुआंरी प्यास रे\n(पिया) अंगारे भी लगने लगे आज मुझे मधुमास रे\n\nतुझे आंचल मैं रखूँगी ओ सांवरे\nकाली अलकों से बाँधूँगी ये पांव रे\nचल बैयाँ वो डालूं की छूटे नहीं\nमेरा सपना साजन अब टूटे नहीं\nमेंहदी रची हथेलियाँ, मेरे काजर-वाले नैन रे\n(पिया) पल पल तुझे पुकारते, हो हो कर बेचैन रे\n\nओ मेरे सावन साजन, ओ मेरे सिंदूर\nसाजन संग सजनी बनी, मौसम संग मयूर\nचार पहर की चांदनी, मेरे संग बिठा\nअपने हाथों से पिया मुझे लाल चुनर उढ़ा\nकेसरिया धरती लगे, अम्बर लालम-लाल रे\nअंग लगा कर साहिब रे, कर दे मुझे निहाल रे\n\n","author":"बालकवि बैरागी","title":"तू चंदा मैं चांदनी, तू तरुवर मैं शाख रे \/ बालकवि बैरागी"}]
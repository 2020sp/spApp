[{"poem":"जो तुम आ जाते एक बार\n\nकितनी करूणा कितने संदेश\nपथ में बिछ जाते बन पराग\nगाता प्राणों का तार तार\nअनुराग भरा उन्माद राग\n\nआँसू लेते वे पथ पखार\nजो तुम आ जाते एक बार\n\nहँस उठते पल में आर्द्र नयन\nधुल जाता होठों से विषाद\nछा जाता जीवन में बसंत\nलुट जाता चिर संचित विराग\n\nआँखें देतीं सर्वस्व वार\nजो तुम आ जाते एक बार\n\n","author":"महादेवी वर्मा","title":"जो तुम आ जाते एक बार \/ महादेवी वर्मा"},{"poem":"मधुर-मधुर मेरे दीपक जल!\nयुग-युग प्रतिदिन प्रतिक्षण प्रतिपल\nप्रियतम का पथ आलोकित कर!\n\nसौरभ फैला विपुल धूप बन\nमृदुल मोम-सा घुल रे, मृदु-तन!\nदे प्रकाश का सिन्धु अपरिमित,\nतेरे जीवन का अणु गल-गल\nपुलक-पुलक मेरे दीपक जल!\n\nतारे शीतल कोमल नूतन\nमाँग रहे तुझसे ज्वाला कण;\nविश्व-शलभ सिर धुन कहता मैं\nहाय, न जल पाया तुझमें मिल!\nसिहर-सिहर मेरे दीपक जल!\n\nजलते नभ में देख असंख्यक\nस्नेह-हीन नित कितने दीपक\nजलमय सागर का उर जलता;\nविद्युत ले घिरता है बादल!\nविहँस-विहँस मेरे दीपक जल!\n\nद्रुम के अंग हरित कोमलतम\nज्वाला को करते हृदयंगम\nवसुधा के जड़ अन्तर में भी\nबन्दी है तापों की हलचल;\nबिखर-बिखर मेरे दीपक जल!\n\nमेरे निस्वासों से द्रुततर,\nसुभग न तू बुझने का भय कर।\nमैं अंचल की ओट किये हूँ!\nअपनी मृदु पलकों से चंचल\nसहज-सहज मेरे दीपक जल!\n\nसीमा ही लघुता का बन्धन\nहै अनादि तू मत घड़ियाँ गिन\nमैं दृग के अक्षय कोषों से-\nतुझमें भरती हूँ आँसू-जल!\nसहज-सहज मेरे दीपक जल!\n\nतुम असीम तेरा प्रकाश चिर\nखेलेंगे नव खेल निरन्तर,\nतम के अणु-अणु में विद्युत-सा\nअमिट चित्र अंकित करता चल,\nसरल-सरल मेरे दीपक जल!\n\nतू जल-जल जितना होता क्षय;\nयह समीप आता छलनामय;\nमधुर मिलन में मिट जाना तू\nउसकी उज्जवल स्मित में घुल खिल!\nमदिर-मदिर मेरे दीपक जल!\nप्रियतम का पथ आलोकित कर!\n\n","author":"महादेवी वर्मा","title":"मधुर-मधुर मेरे दीपक जल! \/ महादेवी वर्मा"},{"poem":"तेरी सुधि बिन क्षण क्षण सूना।  \n\nकम्पित कम्पित, \nपुलकित पुलकित, \nपरछा‌ईं मेरी से चित्रित, \nरहने दो रज का मंजु मुकुर, \nइस बिन श्रृंगार-सदन सूना! \nतेरी सुधि बिन क्षण क्षण सूना।  \n\nसपने औ' स्मित, \nजिसमें अंकित, \nसुख दुख के डोरों से निर्मित; \nअपनेपन की अवगुणठन बिन \nमेरा अपलक आनन सूना! \nतेरी सुधि बिन क्षण क्षण सूना।  \n\nजिनका चुम्बन \nचौंकाता मन, \nबेसुधपन में भरता जीवन, \nभूलों के सूलों बिन नूतन, \nउर का कुसुमित उपवन सूना! \nतेरी सुधि बिन क्षण क्षण सूना।  \n\nदृग-पुलिनों पर \nहिम से मृदुतर, \nकरूणा की लहरों में बह कर, \nजो आ जाते मोती, उन बिन, \nनवनिधियोंमय जीवन सूना! \nतेरी सुधि बिन क्षण क्षण सूना।  \n\nजिसका रोदन, \nजिसकी किलकन, \nमुखरित कर देते सूनापन, \nइन मिलन-विरह-शिशु‌ओं के बिन \nविस्तृत जग का आँगन सूना! \nतेरी सुधि बिन क्षण क्षण सूना।\n\n","author":"महादेवी वर्मा","title":"तेरी सुधि बिन \/ महादेवी वर्मा"},{"poem":"तुम मुझमें प्रिय, फिर परिचय क्या!\n\nतारक में छवि, प्राणों में स्मृति\nपलकों में नीरव पद की गति\nलघु उर में पुलकों की संस्कृति\nभर लाई हूँ तेरी चंचल\nऔर करूँ जग में संचय क्या?\n\nतेरा मुख सहास अरूणोदय\nपरछाई रजनी विषादमय\nवह जागृति वह नींद स्वप्नमय,\nखेल-खेल, थक-थक सोने दे\nमैं समझूँगी सृष्टि प्रलय क्या?\n\nतेरा अधर विचुंबित प्याला\nतेरी ही विस्मत मिश्रित हाला\nतेरा ही मानस मधुशाला\nफिर पूछूँ क्या मेरे साकी\nदेते हो मधुमय विषमय क्या?\n\nचित्रित तू मैं हूँ रेखा क्रम,\nमधुर राग तू मैं स्वर संगम\nतू असीम मैं सीमा का भ्रम\nकाया-छाया में रहस्यमय\nप्रेयसी प्रियतम का अभिनय क्या?\n\n","author":"महादेवी वर्मा","title":"तुम मुझमें प्रिय, फिर परिचय क्या! \/ महादेवी वर्मा"},{"poem":"चिर सजग आँखें उनींदी आज कैसा व्यस्त बाना!\nजाग तुझको दूर जाना!\n\nअचल हिमगिरि के हॄदय में आज चाहे कम्प हो ले!\nया प्रलय के आँसुओं में मौन अलसित व्योम रो ले;\nआज पी आलोक को ड़ोले तिमिर की घोर छाया\nजाग या विद्युत शिखाओं में निठुर तूफान बोले!\nपर तुझे है नाश पथ पर चिन्ह अपने छोड़ आना!\nजाग तुझको दूर जाना!\n\nबाँध लेंगे क्या तुझे यह मोम के बंधन सजीले?\nपंथ की बाधा बनेंगे तितलियों के पर रंगीले?\nविश्व का क्रंदन भुला देगी मधुप की मधुर गुनगुन,\nक्या डुबो देंगे तुझे यह फूल दे दल ओस गीले?\nतू न अपनी छाँह को अपने लिये कारा बनाना!\nजाग तुझको दूर जाना!\n\nवज्र का उर एक छोटे अश्रु कण में धो गलाया,\nदे किसे जीवन-सुधा दो घँट मदिरा माँग लाया!\nसो गई आँधी मलय की बात का उपधान ले क्या?\nविश्व का अभिशाप क्या अब नींद बनकर पास आया?\nअमरता सुत चाहता क्यों मृत्यु को उर में बसाना?\nजाग तुझको दूर जाना!\n\nकह न ठंढी साँस में अब भूल वह जलती कहानी,\nआग हो उर में तभी दृग में सजेगा आज पानी;\nहार भी तेरी बनेगी माननी जय की पताका,\nराख क्षणिक पतंग की है अमर दीपक की निशानी!\nहै तुझे अंगार-शय्या पर मृदुल कलियां बिछाना!\nजाग तुझको दूर जाना!\n\n","author":"महादेवी वर्मा","title":"जाग तुझको दूर जाना \/ महादेवी वर्मा"},{"poem":"पथ देख बिता दी रैन\nमैं प्रिय पहचानी नहीं!\n\nतम ने धोया नभ-पंथ\nसुवासित हिमजल से;\nसूने आँगन में दीप\nजला दिये झिल-मिल से;\nआ प्रात बुझा गया कौन\nअपरिचित, जानी नहीं!\nमैं प्रिय पहचानी नहीं!\n\nधर कनक-थाल में मेघ\nसुनहला पाटल सा,\nकर बालारूण का कलश\nविहग-रव मंगल सा,\nआया प्रिय-पथ से प्रात-\nसुनायी कहानी नहीं!\nमैं प्रिय पहचानी नहीं!\n\nनव इन्द्रधनुष सा चीर\nमहावर अंजन ले,\nअलि-गुंजित मीलित पंकज-\n-नूपुर रूनझुन ले,\nफिर आयी मनाने साँझ\nमैं बेसुध मानी नहीं!\nमैं प्रिय पहचानी नहीं!\n\nइन श्वासों का इतिहास\nआँकते युग बीते;\nरोमों में भर भर पुलक\nलौटते पल रीते;\nयह ढुलक रही है याद\nनयन से पानी नहीं!\nमैं प्रिय पहचानी नहीं!\n\nअलि कुहरा सा नभ विश्व\nमिटे बुद्‌बुद्‌‌-जल सा;\nयह दुख का राज्य अनन्त\nरहेगा निश्चल सा;\nहूँ प्रिय की अमर सुहागिनि\nपथ की निशानी नहीं!\nमैं प्रिय पहचानी नहीं!\n\n","author":"महादेवी वर्मा","title":"मैं प्रिय पहचानी नहीं  \/ महादेवी वर्मा"},{"poem":"मैं बनी मधुमास आली!\n\nआज मधुर विषाद की घिर करुण आई यामिनी,\nबरस सुधि के इन्दु से छिटकी पुलक की चाँदनी\nउमड़ आई री, दृगों में \nसजनि, कालिन्दी निराली!\n\nरजत स्वप्नों में उदित अपलक विरल तारावली,\nजाग सुक-पिक ने अचानक मदिर पंचम तान लीं;\nबह चली निश्वास की मृदु\nवात मलय-निकुंज-वाली!\n\nसजल रोमों में बिछे है पाँवड़े मधुस्नात से,\nआज जीवन के निमिष भी दूत है अज्ञात से;\nक्या न अब प्रिय की बजेगी\nमुरलिका मधुराग वाली?\n\n","author":"महादेवी वर्मा","title":"मैं बनी मधुमास आली! \/ महादेवी वर्मा"},{"poem":"मधुर-मधुर मेरे दीपक जल!\nयुग-युग प्रतिदिन प्रतिक्षण प्रतिपल\nप्रियतम का पथ आलोकित कर!\n\nसौरभ फैला विपुल धूप बन\nमृदुल मोम-सा घुल रे, मृदु-तन!\nदे प्रकाश का सिन्धु अपरिमित,\nतेरे जीवन का अणु गल-गल\nपुलक-पुलक मेरे दीपक जल!\n\nतारे शीतल कोमल नूतन\nमाँग रहे तुझसे ज्वाला कण;\nविश्व-शलभ सिर धुन कहता मैं\nहाय, न जल पाया तुझमें मिल!\nसिहर-सिहर मेरे दीपक जल!\n\nजलते नभ में देख असंख्यक\nस्नेह-हीन नित कितने दीपक\nजलमय सागर का उर जलता;\nविद्युत ले घिरता है बादल!\nविहँस-विहँस मेरे दीपक जल!\n\nद्रुम के अंग हरित कोमलतम\nज्वाला को करते हृदयंगम\nवसुधा के जड़ अन्तर में भी\nबन्दी है तापों की हलचल;\nबिखर-बिखर मेरे दीपक जल!\n\nमेरे निस्वासों से द्रुततर,\nसुभग न तू बुझने का भय कर।\nमैं अंचल की ओट किये हूँ!\nअपनी मृदु पलकों से चंचल\nसहज-सहज मेरे दीपक जल!\n\nसीमा ही लघुता का बन्धन\nहै अनादि तू मत घड़ियाँ गिन\nमैं दृग के अक्षय कोषों से-\nतुझमें भरती हूँ आँसू-जल!\nसहज-सहज मेरे दीपक जल!\n\nतुम असीम तेरा प्रकाश चिर\nखेलेंगे नव खेल निरन्तर,\nतम के अणु-अणु में विद्युत-सा\nअमिट चित्र अंकित करता चल,\nसरल-सरल मेरे दीपक जल!\n\nतू जल-जल जितना होता क्षय;\nयह समीप आता छलनामय;\nमधुर मिलन में मिट जाना तू\nउसकी उज्जवल स्मित में घुल खिल!\nमदिर-मदिर मेरे दीपक जल!\nप्रियतम का पथ आलोकित कर!\n\n","author":"महादेवी वर्मा","title":"मधुर-मधुर मेरे दीपक जल! \/ महादेवी वर्मा"},{"poem":"बताता जा रे अभिमानी!\n\nकण-कण उर्वर करते लोचन\nस्पन्दन भर देता सूनापन\nजग का धन मेरा दुख निर्धन\nतेरे वैभव की भिक्षुक या\nकहलाऊँ रानी!\nबताता जा रे अभिमानी!\n\nदीपक-सा जलता अन्तस्तल\nसंचित कर आँसू के बादल\nलिपटी है इससे प्रलयानिल,\nक्या यह दीप जलेगा तुझसे\nभर हिम का पानी?\nबताता जा रे अभिमानी!\n\nचाहा था तुझमें मिटना भर\nदे डाला बनना मिट-मिटकर\nयह अभिशाप दिया है या वर;\nपहली मिलन कथा हूँ या मैं\nचिर-विरह कहानी!\nबताता जा रे अभिमानी!\n\n","author":"महादेवी वर्मा","title":"बताता जा रे अभिमानी! \/ महादेवी वर्मा"},{"poem":"मैं नीर भरी दुख की बदली!\n\nस्पन्दन में चिर निस्पन्द बसा\nक्रन्दन में आहत विश्व हँसा\nनयनों में दीपक से जलते,\nपलकों में निर्झारिणी मचली!\n\nमेरा पग-पग संगीत भरा\nश्वासों से स्वप्न-पराग झरा\nनभ के नव रंग बुनते दुकूल\nछाया में मलय-बयार पली।\n\nमैं क्षितिज-भृकुटि पर घिर धूमिल\nचिन्ता का भार बनी अविरल\nरज-कण पर जल-कण हो बरसी,\nनव जीवन-अंकुर बन निकली!\n\nपथ को न मलिन करता आना\nपथ-चिह्न न दे जाता जाना;\nसुधि मेरे आगन की जग में\nसुख की सिहरन हो अन्त खिली!\n\nविस्तृत नभ का कोई कोना\nमेरा न कभी अपना होना,\nपरिचय इतना, इतिहास यही-\nउमड़ी कल थी, मिट आज चली!\n\n","author":"महादेवी वर्मा","title":"मैं नीर भरी दुख की बदली! \/ महादेवी वर्मा"},{"poem":"अश्रु यह पानी नहीं है, यह व्यथा चंदन नहीं है!\n\nयह न समझो देव पूजा के सजीले उपकरण ये,\nयह न मानो अमरता से माँगने आए शरण ये,\nस्वाति को खोजा नहीं है औ' न सीपी को पुकारा,\nमेघ से माँगा न जल, इनको न भाया सिंधु खारा!\nशुभ्र मानस से छलक आए तरल ये ज्वाल मोती,\nप्राण की निधियाँ अमोलक बेचने का धन नहीं है।\n\nअश्रु यह पानी नहीं है, यह व्यथा चंदन नहीं है!\n\nनमन सागर को नमन विषपान की उज्ज्वल कथा को\nदेव-दानव पर नहीं समझे कभी मानव प्रथा को,\nकब कहा इसने कि इसका गरल कोई अन्य पी ले,\nअन्य का विष माँग कहता हे स्वजन तू और जी ले।\nयह स्वयं जलता रहा देने अथक आलोक सब को\nमनुज की छवि देखने को मृत्यु क्या दर्पण नहीं है।\n\nअश्रु यह पानी नहीं है, यह व्यथा चंदन नहीं है!\n\nशंख कब फूँका शलभ ने फूल झर जाते अबोले,\nमौन जलता दीप, धरती ने कभी क्या दान तोले?\nखो रहे उच्छ्‌वास भी कब मर्म गाथा खोलते हैं,\nसाँस के दो तार ये झंकार के बिन बोलते हैं,\nपढ़ सभी पाए जिसे वह वर्ण-अक्षरहीन भाषा\nप्राणदानी के लिए वाणी यहाँ बंधन नहीं है।\n\nअश्रु यह पानी नहीं है, यह व्यथा चंदन नहीं है!\n\nकिरण सुख की उतरती घिरतीं नहीं दुख की घटाएँ,\nतिमिर लहराता न बिखरी इंद्रधनुषों की छटाएँ\nसमय ठहरा है शिला-सा क्षण कहाँ उसमें समाते,\nनिष्पलक लोचन जहाँ सपने कभी आते न जाते,\nवह तुम्हारा स्वर्ग अब मेरे लिए परदेश ही है।\nक्या वहाँ मेरा पहुँचना आज निर्वासन नहीं है?\n\nअश्रु यह पानी नहीं है, यह व्यथा चंदन नहीं है!\n\nआँसुओं के मौन में बोलो तभी मानूँ तुम्हें मैं,\nखिल उठे मुस्कान में परिचय, तभी जानूँ तुम्हें मैं,\nसाँस में आहट मिले तब आज पहचानूँ तुम्हें मैं,\nवेदना यह झेल लो तब आज सम्मानूँ तुम्हें मैं!\nआज मंदिर के मुखर घड़ियाल घंटों में न बोलो\nअब चुनौती है पुजारी में नमन वंदन नहीं है।\n\nअश्रु यह पानी नहीं है, यह व्यथा चंदन नहीं है!\n\n","author":"महादेवी वर्मा","title":"अश्रु यह पानी नहीं है \/ महादेवी वर्मा"},{"poem":"कहां रहेगी चिड़िया?\nआंधी आई जोर-शोर से\nडाली टूटी है झकोर से\nउड़ा घोंसला बेचारी का\nकिससे अपनी बात कहेगी\nअब यह चिड़िया कहाँ रहेगी?\nघर में पेड़ कहाँ से लाएँ\nकैसे यह घोंसला बनाएँ\nकैसे फूटे अंडे जोड़ें\nकिससे यह सब बात कहेगी\nअब यह चिड़िया कहाँ रहेगी?\n\n","author":"महादेवी वर्मा","title":"कहां रहेगी चिड़िया \/ महादेवी वर्मा"},{"poem":"मै अनंत पथ में लिखती जो\nसस्मित सपनों की बाते\nउनको कभी न धो पायेंगी\nअपने आँसू से रातें!\n\nउड़् उड़ कर जो धूल करेगी\nमेघों का नभ में अभिषेक\nअमिट रहेगी उसके अंचल-\nमें मेरी पीड़ा की रेख!\n\nतारों में प्रतिबिम्बित हो\nमुस्कायेंगी अनंत आँखें,\nहो कर सीमाहीन, शून्य में\nमँडरायेगी अभिलाषें!\n\nवीणा होगी मूक बजाने-\nवाला होगा अंतर्धान,\nविस्मृति के चरणों पर आ कर\nलौटेंगे सौ सौ निर्वाण!\n\nजब असीम से हो जायेगा\nमेरी लघु सीमा का मेल,\nदेखोगे तुम देव! अमरता\nखेलेगी मिटने का खेल!\n\n","author":"महादेवी वर्मा","title":"मैं अनंत पथ में लिखती जो \/ महादेवी वर्मा"},{"poem":"जो मुखरित कर जाती थीं\nमेरा नीरव आवाहन,\nमैं नें दुर्बल प्राणों की\nवह आज सुला दी कंपन!\nथिरकन अपनी पुतली की\nभारी पलकों में बाँधी\nनिस्पंद पड़ी हैं आँखें\nबरसाने वाली आँधी!\n\nजिसके निष्फल जीवन नें\nजल जल कर देखी राहें\nनिर्वाण हुआ है देखो\nवह दीप लुटा कर चाहें!\nनिर्घोष घटाओं में छिप\nतड़पन चपला सी सोती\nझंझा के उन्मादों में\nघुलती जाती बेहोशी!\n\nकरुणामय को भाता है\nतम के परदों में आना\nहे नभ की दीपावलियों!\nतुम पल भर को बुझ जाना!\n\n","author":"महादेवी वर्मा","title":"जो मुखरित कर जाती थीं \/ महादेवी वर्मा"},{"poem":"क्यों इन तारों को उलझाते?\nअनजाने ही प्राणों में क्यों\nआ आ कर फिर जाते?\n\nपल में रागों को झंकृत कर,\nफिर विराग का अस्फुट स्वर भर,\nमेरी लघु जीवन वीणा पर\nक्या यह अस्फुट गाते?\n\nलय में मेरा चिर करुणा-धन\nकम्पन में सपनों का स्पन्दन\nगीतों में भर चिर सुख चिर दुख\nकण कण में बिखराते!\n\nमेरे शैशव के मधु में घुल\nमेरे यौवन के मद में ढुल\nमेरे आँसू स्मित में हिल मिल\nमेरे क्यों न कहाते?\n\n","author":"महादेवी वर्मा","title":"क्यों इन तारों को उलझाते? \/ महादेवी वर्मा"},{"poem":"वे मधु दिन जिनकी स्मृतियों की\nधुँधली रेखायें खोईं,\nचमक उठेंगे इन्द्रधनुष से\nमेरे विस्मृति के घन में!\n\nझंझा की पहली नीरवता-\nसी नीरव मेरी साधें,\nभर देंगी उन्माद प्रलय का\nमानस की लघु कम्पन में!\n\nसोते जो असंख्य बुदबुद् से\nबेसुध सुख मेरे सुकुमार;\nफूट पड़ेंगे दुख सागर की\nसिहरी धीमी स्पन्दन में!\n\nमूक हुआ जो शिशिर-निशा में\nमेरे जीवन का संगीत,\nमधु-प्रभात में भर देगा वह\nअन्तहीन लय कण कण में\n\n","author":"महादेवी वर्मा","title":"वे मधुदिन जिनकी स्मृतियों की \/ महादेवी वर्मा"},{"poem":"अलि अब सपने की बात-\nहो गया है वह मधु का प्रात!\n\nजब मुरली का मृदु पंचम स्वर,\nकर जाता मन पुलकित अस्थिर,\nकम्पित हो उठता सुख से भर,\nनव लतिका सा गात!\n\nजब उनकी चितवन का निर्झर,\nभर देता मधु से मानस-सर,\nस्मित से झरतीं किरणें झर झर,\nपीते दृग - जलजात!\n\nमिलन-इन्दु बुनता जीवन पर,\nविस्मृति के तारों से चादर,\nविपुल कल्पनाओं का मंथर-\nबहता सुरभित वात\n\nअब नीरव मानस-अलि गुंजन,\nकुसुमित मृदु भावों का स्पंदन,\nविरह-वेदना आई है बन-\nतम तुषार की रात!\n\n","author":"महादेवी वर्मा","title":"अलि अब सपने की बात \/ महादेवी वर्मा"},{"poem":"सजनि कौन तम में परिचित सा, सुधि सा, छाया सा, आता?\nसूने में सस्मित चितवन से जीवन-दीप जला जाता!\n\nछू स्मृतियों के बाल जगाता,\nमूक वेदनायें दुलराता,\nहृततंत्री में स्वर भर जाता,\nबंद दृगों में, चूम सजल सपनों के चित्र बना जाता!\n\nपलकों में भर नवल नेह-कन\nप्राणों में पीड़ा की कसकन,\nश्वासों में आशा की कम्पन\nसजनि! मूक बालक मन को फिर आकुल क्रन्दन सिखलाता!\n\nघन तम में सपने सा आ कर,\nअलि कुछ करुण स्वरों में गा कर,\nकिसी अपरिचित देश बुला कर,\nपथ-व्यय के हित अंचल में कुछ बाँध अश्रु के कन जाता!\nसजनि कौन तम में परिचित सा, सुधि सा, छाया सा, आता?\n\n","author":"महादेवी वर्मा","title":"सजनि कौन तम में परिचित सा \/ महादेवी वर्मा"},{"poem":"क्या जलने की रीति शलभ समझा दीपक जाना\n\nघेरे हैं बंदी दीपक को \nज्वाला की वेला\nदीन शलभ भी दीप शिखा से\nसिर धुन धुन खेला\nइसको क्षण संताप भोर उसको भी बुझ जाना\n\nइसके झुलसे पंख धूम की\nउसके रेख रही\nइसमें वह उन्माद न उसमें \nज्वाला शेष रही\nजग इसको चिर तृप्त कहे या समझे पछताना\n\nप्रिय मेरा चिर दीप जिसे छू\nजल उठता जीवन\nदीपक का आलोक शलभ\nका भी इसमें क्रंदन\nयुग युग जल निष्कंप इसे जलने का वर पाना\n\nधूम कहाँ विद्युत लहरों से\nहैं निश्वास भरा\nझंझा की कंपन देती\nचिर जागृति का पहरा\nजाना उज्जवल प्रात न यह काली निशि पहचाना\n\n\n","author":"महादेवी वर्मा","title":"क्या जलने की रीत \/ महादेवी वर्मा"},{"poem":"शलभ मैं शपमय वर हूँ!\nकिसी का दीप निष्ठुर हूँ!\n\nताज है जलती शिखा;\nचिनगारियाँ शृंगारमाला;\nज्वाल अक्षय कोष सी\nअंगार मेरी रंगशाला;\nनाश में जीवित किसी की साध सुन्दर हूँ!\n\nनयन में रह किन्तु जलती\nपुतलियाँ आगार होंगी;\nप्राण में कैसे बसाऊँ\nकठिन अग्नि समाधि होगी;\nफिर कहाँ पालूँ तुझे मैं मृत्यु-मन्दिर हूँ!\n\nहो रहे झर कर दृगों से\nअग्नि-कण भी क्षार शीतल;\nपिघलते उर से निकल\nनिश्वास बनते धूम श्यामल;\nएक ज्वाला के बिना मैं राख का घर हूँ!\n\n\n","author":"महादेवी वर्मा","title":"किसी का दीप निष्ठुर हूँ \/ महादेवी वर्मा"},{"poem":"उर तिमिरमय घर तिमिरमय\nचल सजनि दीपक बार ले!\n\nराह में रो रो गये हैं\nरात और विहान तेरे\nकाँच से टूटे पड़े यह \nस्वप्न, भूलें, मान तेरे;\nफूलप्रिय पथ शूलमय\nपलकें बिछा सुकुमार ले!\n\nतृषित जीवन में घिर घन-\nबन; उड़े जो श्वास उर से;\nपलक-सीपी में हुए मुक्ता\nसुकोमल और बरसे;\nमिट रहे नित धूलि में \nतू गूँथ इनका हार ले!\n\nमिलन वेला में अलस तू\nसो गयी कुछ जाग कर जब,\nफिर गया वह, स्वप्न में\nमुस्कान अपनी आँक कर तब।\nआ रही प्रतिध्वनि वही फिर\nनींद का उपहार ले!\nचल सजनि दीपक बार ले!\n\n","author":"महादेवी वर्मा","title":"तम में बनकर दीप \/ महादेवी वर्मा"},{"poem":"किन उपकरणों का दीपक,\nकिसका जलता है तेल?\nकिसकि वर्त्ति, कौन करता\nइसका ज्वाला से मेल?\n\nशून्य काल के पुलिनों पर-\nजाकर चुपके से मौन,\nइसे बहा जाता लहरों में\nवह रहस्यमय कौन?\n\nकुहरे सा धुँधला भविष्य है,\nहै अतीत तम घोर;\nकौन बता देगा जाता यह\nकिस असीम की ओर?\n\nपावस की निशि में जुगनू का-\nज्यों आलोक-प्रसार।\nइस आभा में लगता तम का\nऔर गहन विस्तार।\n\nइन उत्ताल तरंगों पर सह-\nझंझा के आघात,\nजलना ही रहस्य है बुझना -\nहै नैसर्गिक बात!\n\n","author":"महादेवी वर्मा","title":"जीवन दीप \/ महादेवी वर्मा"},{"poem":"दीपक अब रजनी जाती रे\n\nजिनके पाषाणी शापों के \nतूने जल जल बंध गलाए\nरंगों की मूठें तारों के \nखील वारती आज दिशाएँ\nतेरी खोई साँस विभा बन\nभू से नभ तक लहराती रे\nदीपक अब रजनी जाती रे\n\nलौ की कोमल दीप्त अनी से\nतम की एक अरूप शिला पर\nतू ने दिन के रूप गढ़े शत \nज्वाला की रेखा अंकित कर\nअपनी कृति में आज\nअमरता पाने की बेला आती रे\nदीपक अब रजनी जाती रे\n\nधरती ने हर कण सौंपा\nउच्छवास शून्य विस्तार गगन में\nन्यास रहे आकार धरोहर\nस्पंदन की सौंपी जीवन रे\nअंगारों के तीर्थ स्वर्ण कर\nलौटा दे सबकी थाती रे\nदीपक अब रजनी जाती रे\n\n\n","author":"महादेवी वर्मा","title":"दीपक अब रजनी जाती रे \/ महादेवी वर्मा"},{"poem":"उर तिमिरमय घर तिमिरमय\nचल सजनि दीपक बार ले!\n\nराह में रो रो गये हैं\nरात और विहान तेरे\nकाँच से टूटे पड़े यह \nस्वप्न, भूलें, मान तेरे;\nफूलप्रिय पथ शूलमय\nपलकें बिछा सुकुमार ले!\n\nतृषित जीवन में घिर घन-\nबन; उड़े जो श्वास उर से;\nपलक-सीपी में हुए मुक्ता\nसुकोमल और बरसे;\nमिट रहे नित धूलि में \nतू गूँथ इनका हार ले!\n\nमिलन वेला में अलस तू\nसो गयी कुछ जाग कर जब,\nफिर गया वह, स्वप्न में\nमुस्कान अपनी आँक कर तब।\nआ रही प्रतिध्वनि वही फिर\nनींद का उपहार ले!\nचल सजनि दीपक बार ले!\n\n","author":"महादेवी वर्मा","title":"सजनि दीपक बार ले \/ महादेवी वर्मा"},{"poem":"वे मुस्काते फूल, नहीं \nजिनको आता है मुर्झाना, \nवे तारों के दीप, नहीं \nजिनको भाता है बुझ जाना; \n\nवे नीलम के मेघ, नहीं \nजिनको है घुल जाने की चाह \nवह अनन्त रितुराज,नहीं \nजिसने देखी जाने की राह| \n\nवे सूने से नयन,नहीं \nजिनमें बनते आँसू मोती, \nवह प्राणों की सेज,नही \nजिसमें बेसुध पीड़ा सोती; \n\nऐसा तेरा लोक, वेदना \nनहीं,नहीं जिसमें अवसाद, \nजलना जाना नहीं, नहीं \nजिसने जाना मिटने का स्वाद! \n\nक्या अमरों का लोक मिलेगा \nतेरी करुणा का उपहार? \nरहने दो हे देव! अरे \nयह मेरा मिटने का अधिकार!\n\n","author":"महादेवी वर्मा","title":"अधिकार \/ महादेवी वर्मा"},{"poem":"क्या पूजन क्या अर्चन रे!\n\nउस असीम का सुंदर मंदिर मेरा लघुतम जीवन रे!\nमेरी श्वासें करती रहतीं नित प्रिय का अभिनंदन रे!\nपद रज को धोने उमड़े आते लोचन में जल कण रे!\nअक्षत पुलकित रोम मधुर मेरी पीड़ा का चंदन रे!\nस्नेह भरा जलता है झिलमिल मेरा यह दीपक मन रे!\nमेरे दृग के तारक में नव उत्पल का उन्मीलन रे!\nधूप बने उड़ते जाते हैं प्रतिपल मेरे स्पंदन रे! \nप्रिय प्रिय जपते अधर ताल देता पलकों का नर्तन रे!\n\n","author":"महादेवी वर्मा","title":"क्या पूजन क्या अर्चन रे! \/ महादेवी वर्मा"},{"poem":"मधुरिमा के, मधु के अवतार\nसुधा से, सुषमा से, छविमान,\nआंसुओं में सहमे अभिराम\nतारकों से हे मूक अजान!\nसीख कर मुस्काने की बान\nकहां आऎ हो कोमल प्राण!\n\nस्निग्ध रजनी से लेकर हास\nरूप से भर कर सारे अंग,\nनये पल्लव का घूंघट डाल\nअछूता ले अपना मकरंद,\nढूढं पाया कैसे यह देश?\nस्वर्ग के हे मोहक संदेश!\n\nरजत किरणों से नैन पखार\nअनोखा ले सौरभ का भार,\nछ्लकता लेकर मधु का कोष\nचले आऎ एकाकी पार;\nकहो क्या आऎ हो पथ भूल?\nमंजु छोटे मुस्काते फूल!\n\nउषा के छू आरक्त कपोल\nकिलक पडता तेरा उन्माद,\nदेख तारों के बुझते प्राण\nन जाने क्या आ जाता याद?\nहेरती है सौरभ की हाट\nकहो किस निर्मोही की बाट?\n\nचांदनी का श्रृंगार समेट\nअधखुली आंखों की यह कोर,\nलुटा अपना यौवन अनमोल\nताकती किस अतीत की ओर?\nजानते हो यह अभिनव प्यार\nकिसी दिन होगा कारगार?\n\nकौन है वह सम्मोहन राग\nखींच लाया तुमको सुकुमार?\nतुम्हें भेजा जिसने इस देश\nकौन वह है निष्ठुर करतार?\nहंसो पहनो कांटों के हार\nमधुर भोलेपन का संसार!\n\n","author":"महादेवी वर्मा","title":"फूल \/ महादेवी वर्मा"},{"poem":"दीप मेरे जल अकम्पित,\nघुल अचंचल!\nसिन्धु का उच्छवास घन है,\nतड़ित, तम का विकल मन है,\nभीति क्या नभ है व्यथा का\nआँसुओं से सिक्त अंचल! \nस्वर-प्रकम्पित कर दिशायें,\nमीड़, सब भू की शिरायें,\nगा रहे आंधी-प्रलय\nतेरे लिये ही आज मंगल\n\nमोह क्या निशि के वरों का,\nशलभ के झुलसे परों का\nसाथ अक्षय ज्वाल का\nतू ले चला अनमोल सम्बल!\n\nपथ न भूले, एक पग भी,\nघर न खोये, लघु विहग भी,\nस्निग्ध लौ की तूलिका से \nआँक सबकी छाँह उज्ज्वल\n\nहो लिये सब साथ अपने,\nमृदुल आहटहीन सपने,\nतू इन्हें पाथेय बिन, चिर\nप्यास के मरु में न खो, चल!\n\nधूम में अब बोलना क्या,\nक्षार में अब तोलना क्या!\nप्रात हंस रोकर गिनेगा,\nस्वर्ण कितने हो चुके पल!\nदीप रे तू गल अकम्पित,\nचल अंचल!\n\n","author":"महादेवी वर्मा","title":"दीप मेरे जल अकम्पित \/ महादेवी वर्मा"}]
[{"poem":"श्री गुरू चरण सरोज रज, निज मन मुकुरु सुधारि,\nबरनउं रघुबर बिमल जसु, जो दायकु फल चारि ॥1॥\n\nबुद्धिहीन तनु जानिके, सुमिरौं पवन कुमार,\nबल बुद्धि विद्या देहु मोहि, हरहु कलेस बिकार ॥2॥\n\nजय हनुमान ज्ञान गुन सागर,\nजय कपीस तिहुं लोक उजागर ॥3॥\n\nराम दूत अतुलित बल धामा,\nअंजनि-पुत्र पवनसुत नामा ॥4॥\n\nमहावीर बिक्रम बजरंगी,\nकुमति निवार सुमति के संगी ॥5॥\n\nकंचन बरन बिराज सुबेसा,\nकानन कुंडल कुँचित केसा ॥6॥\n\nहाथ बज्र और ध्वजा बिराजे,\nकाँधे मूंज जनेऊ साजे ॥7॥\n\nशंकर सुवन केसरी नंदन,\nतेज प्रताप महा जगवंदन ॥8॥\n\nविद्यावान गुनि अति चातुर,\nराम काज करिबे को आतुर ॥9॥\n\nप्रभु चरित्र सुनिबे को रसिया,\nराम लखन सीता मन बसिया ॥10॥\n\nसूक्ष्म रूप धरि सियहिं दिखावा,\nविकट रूप धरि लंक जरावा ॥11॥\n\nभीम रूप धरि असुर सँहारे,\nरामचंद्र के काज सवाँरे ॥12॥\n\nलाय संजीवन लखन जियाए,\nश्री रघुबीर हरषि उर लाए ॥13॥\n\nरघुपति किन्ही बहुत बड़ाई,\nतुम मम प्रिय भरतहि सम भाई ॥14॥\n\nसहस बदन तुम्हरो जस गावैं,\nअस कहि श्रीपति कंठ लगावैं ॥15॥\n\nसनकादिक ब्रह्मादि मुनीसा,\nनारद सारद सहित अहीसा ॥16॥\n\nजम कुबेर दिगपाल जहाँ ते,\nकवि कोविद कहि सकें कहाँ ते ॥17॥\n\nतुम उपकार सुग्रीवहिं किन्हा,\nराम मिलाय राज पद दीन्हा ॥18॥\n\nतुम्हरो मंत्र विभीषन माना,\nलंकेश्वर भये सब जग जाना ॥19॥\n\nजुग सहस्त्र जोजन पर भानू,\nलील्यो ताहि मधुर फ़ल जानू ॥20॥\n\nप्रभु मुद्रिका मेलि मुख माहीं,\nजलधि लाँघि गए अचरज नाहीं ॥21॥\n\nदुर्गम काज जगत के जेते,\nसुगम अनुग्रह तुम्हरे तेते ॥22॥\n\nराम दुआरे तुम रखवारे,\nहोत ना आज्ञा बिनु पैसारे ॥23॥\n\nसब सुख लहै तुम्हारी शरना,\nतुम रक्षक काहु को डरना ॥24॥\n\nआपन तेज सम्हारो आपै,\nतीनों लोक हाँक तै कांपै ॥25॥\n\nभूत पिशाच निकट नहि आवै,\nमहाबीर जब नाम सुनावै ॥26॥\n\nनासै रोग हरे सब पीरा,\nजपत निरंतर हनुमत बीरा ॥27॥\n\nसंकट तै हनुमान छुडावै,\nमन करम वचन ध्यान जो लावै ॥28॥\n\nसब पर राम तपस्वी राजा,\nतिन के काज सकल तुम साजा ॥29॥\n\nऔर मनोरथ जो कोई लावै,\nसोइ अमित जीवन फ़ल पावै ॥30॥\n\nचारों जुग परताप तुम्हारा,\nहै परसिद्ध जगत उजियारा ॥31॥\n\nसाधु संत के तुम रखवारे,\nअसुर निकंदन राम दुलारे ॥32॥\n\nअष्ट सिद्धि नौ निधि के दाता,\nअस वर दीन्ह जानकी माता ॥33॥\n\nराम रसायन तुम्हरे पासा,\nसदा रहो रघुपति के दासा ॥34॥\n\nतुम्हरे भजन राम को पावै,\nजनम जनम के दुख बिसरावै ॥35॥\n\nअंतकाल रघुवरपूर जाई,\nजहाँ जन्म हरि-भक्त कहाई ॥36॥\n\nऔर देवता चित्त ना धरई,\nहनुमत सेइ सर्व सुख करई ॥37॥\n\nसंकट कटै मिटै सब पीरा,\nजो सुमिरै हनुमत बलबीरा ॥38॥\n\nजै जै जै हनुमान गुसाईँ,\nकृपा करहु गुरु देव की नाईं ॥39॥\n\nजो सत बार पाठ कर कोई,\nछूटइ बंदि महा सुख होई ॥40॥\n\nजो यह पढ़ै हनुमान चालीसा,\nहोय सिद्धि साखी गौरीसा,\n\nतुलसीदास सदा हरि चेरा,\nकीजै नाथ ह्रदय महं डेरा,\n\nपवन तनय संकट हरण्, मंगल मूरति रूप ॥\nराम लखन सीता सहित, हृदय बसहु सुर भूप ॥\n\n","author":"तुलसीदास","title":"हनुमान चालीसा \/ तुलसीदास"},{"poem":"\n\n== बजरंग बाण ==\n\nनिश्चय प्रेम प्रतीति ते, विनय करें सनमान ।\nतेहिं के कारज सकल शुभ,सि़द्ध करें हनुमान ।।\n\nजय हनुमंत संत हितकारी । सुन लीजै प्रभु अरज हमारी ।।\nजन के काज विलंब न कीजै । आतुर दौरि महा सुख दीजै ।।\nजैसे कूदि सिंधु महि पारा । सुरसा बदन पैठि विस्तारा ।।\nआगे जाय लंकिनी रोका । मारेहुं लात गई सुरलोका ।।\nजाय विभीषण को सुख दीन्हा । सीता निरखि परम पद लीन्हा ।।\nबाग उजारि सिंधु महं बोरा । अति आतुर जमकातर तोरा ।।\nअक्षयकुमार को मारि संहारा ।  लूम लपेटि लंक को जारा ।।\nलाह समान लंक जरि गई । जय जय धुनि सुरपुर नभ भई ।।\nअब बिलंब केहि कारन स्वामी । कृपा करहु उर अंतरयामी ।।\nजय जय लखन प्रान के दाता । आतुर ह्वबै दुख हरहु निपाता ।।\nजै हनुमान जयति बलसागर । सुर समूह समरथ भटनागर ।।\nॐ हनु हनु हनु हनुमंत हठीले । बैरिहि मारू बज्र के कीले ।।\nॐ ह्री ह्रीं ह्रीं हनुमंत कपीसा । ॐ हुं हुं हुं हनु  अरि उर सीसा ।।\nजय अंजनि कुमार बलवंता । शंकरसुवन बीर हनुमंता ।।\nबदन कराल काल कुल घालक । राम सहाय सदा प्रतिपालक ।।\nभूत, प्रेत, पिसाच निशाचर । अगिन बेताल काल मारी मर ।।\nइन्हें मारू, तोहि सपथ राम की ।  राखु नाथ मरजाद नाम की ।।\nसत्य होहु हरि सपथ पाई कै । राम दूत धरू मारू धाई कै ।।\nजय जय जय हनुमंत अगाधा । दुख पावत जन केहि अपराधा ।।\nपूजा जप तप नेम अचारा । नहि जानत कुछ दास तुम्हारा ।।\nबन उपबन मग गिरि गृह माही । तुम्हरे बल हम डरपत नहीं।।\nजनकसुता हरि दास कहावौ । ताकी सपथ बिलंब न लावौ ।।\nजै जै जै धुनि होत अकासा । सुमिरत होत दुसह दुख नासा ।।\nचरन पकरि कर जोरि मनावौं । यहि अवसर अब केहिं  गोहरावौं ।।\nउठु, उठु, चलु तोहि राम दुहाई । पाँय परौं,  कर जोरि मनाई ।।\nॐ चं चं चं चपल चलंता । ॐ हनु हनु हनु हनु हनुमंता ।।\nॐ हं हं हाँक देत कपि चंचल । ॐ सं सं सहमि पराने खलदल ।।\nअपने जन को तुरत उबारौ । सुमिरत  होय आनंद हमारौ ।।\nयह बजरंग बाण जेहि मारै । ताहि कहौ फिरि कौन उबारै ।।\nपाठ करै बजरंग बाण  की । हनुमत रक्षा करै प्रान की ।।\nयह बजरंग बाण जो जापै । तासौं भूत प्रेत सब काँपै ।।\nधूप देय जो जपै हमेशा । ताके तन नहि रहे कलेशा ।।\n\nउर प्रतीति दृढ़ सरन हवै , पाठ करै धरि ध्यान ।\nबाधा सब हर, करै सब काम सफल हनुमान ।।\n\nलखन सिया राम चन्द्र की जय\nउमा पति महादेव की जय \nपवन सुत हनुमान की जय \n\n\n\n\n","author":"तुलसीदास","title":"बजरंग बाण \/ तुलसीदास"},{"poem":"आदि सारदा गनपति गौरि मनाइय हो।\nरामलला कर नहछू गाइ सुनाइय हो।।\nजेहि गाये सिधि होय परम निधि पाइय हो।\nकोटि जनम कर पातक दूरि सो जाइय हो ।।१।।\n\nकोटिन्ह  बाजन बाजहिं दसरथ के गृह हो ।\nदेवलोक सब देखहिं आनँद अति हिय हो।।\nनगर सोहावन लागत बरनि न जातै हो।\nकौसल्या के हर्ष न हृदय समातै हो ।।२।।\n\nआले हि बाँस के माँड़व मनिगन पूरन हो।\nमोतिन्ह झालरि लागि चहूँ दिसि झूलन हो।।\nगंगाजल कर कलस तौ तुरित मँगाइय हो।\nजुवतिन्ह मंगल गाइ राम अन्हवाइय हो ।।३।।\n\nगजमुकुता हीरामनि चौक पुराइय हो।\nदेइ सुअरघ राम कहँ लेइ बैठाइय हो।।\nकनकखंभ चहुँ ओर मध्य सिंहासन हो।\nमानिकदीप बराय बैठि तेहि आसन हो ।।४।।\n\nबनि बनि आवति नारि जानि गृह मायन हो।\nबिहँसत आउ लोहारिनि हाथ बरायन हो।।\nअहिरिनि हाथ दहेड़ि सगुन लेइ आवइ हो।\nउनरत जोबनु देखि नृपति मन भावइ हो ।।५।।\n\nरूपसलोनि तँबोलिनि बीरा हाथहि हो।\nजाकी ओर बिलोकहि मन तेहि साथहि हो।।\nदरजिनि गोरे गात लिहे कर जोरा हो।\nकेसरि परम लगाइ सुगंधन बोरा हो ।।६।।\n\nमोचिनि बदन-सकोचिनि हीरा माँगन हो।\nपनहि लिहे कर सोभित सुंदर आँगन हो।।\nबतिया कै सुधरि मलिनिया सुंदर गातहि हो।\nकनक रतनमनि मौरा लिहे मुसुकातहि हो।।७।।\n\nकटि कै छीन बरिनिआँ छाता पानिहि हो।\nचंद्रबदनि मृगलोचनि सब रसखानिहि हो।।\nनैन विसाल नउनियाँ भौं चमकावइ हो।\nदेइ गारी रनिवासहि प्रमुदित गावइ हो ।।८।।\n\nकौसल्या की जेठि दीन्ह अनुसासन हो।\n``नहछू जाइ करावहु बैठि सिंहासन हो।।\nगोद लिहे कौसल्या बैठी रामहि बर हो।\nसोभित दूलह राम सीस पर आँचर हो ।।९।।\n\nनाउनि अति गुनखानि तौ बेगि बोलाई हो।\nकरि सिँगार अति लोन तो बिहसति आई हो।।\nकनक-चुनिन सों लसित नहरनी लिये कर हो।\nआनँद हिय न समाइ देखि रामहि बर हो ।।१०।।\n\nकाने कनक तरीवन, बेसरि सोहइ हो।\nगजमुकुता कर हार कंठमनि मोहइ हो।।\nकर कंचन, कटि किंकिन, नूपुर बाजइ हो।\nरानी कै दीन्हीं सारी तौ अधिक बिराजइ हो ।।११।।\n\nकाहे रामजिउ साँवर, लछिमन गोर हो।\nकीदहुँ रानि कौसलहि परिगा भोर हो।।\nराम अहहिं दसरथ कै लछिमन आन क हो।\nभरत सत्रुहन भाइ तौ श्रीरघुनाथ क हो ।।१२।।\n\nआजु अवधपुर आनँद नहछू राम क हो।\nचलहू नयन भरि देखिय सोभा धाम क हो।।\nअति बड़भाग नउनियाँ छुऐ नख हाथ सों हों\nनैनन्ह करति गुमान तौ श्रीरघुनाथ सों हो ।।१३।।\n\nजो पगु नाउनि धोवइ राम धोवावइँ हो।\nसो पगधूरि सिद्ध मुनि दरसन पावइ हो।।\nअतिसय पुहुप क माल राम-उर सोहइ हो।।\nतिरछी चितिवनि आनँद मुनिमुख जोहइ हो ।।१४।।\n\nनख काटत मुसुकाहिं बरनि नहिं जातहि हो।\nपदुम-पराग-मनिमानहुँ कोमल गातहि हो।।\nजावक रचि क अँगुरियन्ह मृदुल सुठारी हो।\nप्रभू कर चरन पछालि तौ अनि सुकुमारी हो ।।१५।।\n\nभइ निवछावरि बहु बिधि जो जस लायक हो ।\nतुलसिदास बलि जाउँ देखि रघुनायक हो।।\nराजन दीन्हे हाथी, रानिन्ह हार हो।\nभरि गे रतनपदारथ सूप हजार हो ।।१६।।\n\nभरि गाड़ी निवछावरि नाऊ लेइ आवइ हो।\nपरिजन करहिं निहाल असीसत आवइ हो।।\nतापर करहिं सुमौज बहुत दुख खोवहिँ हो।\nहोइ सुखी सब लोग अधिक सुख सोवहिं हो ।।१७।।\n\nगावहिं सब रनिवास देहिं प्रभु गारी हो।\nरामलला सकुचाहिं देखि महतारी हो।।\nहिलिमिलि करत सवाँग सभा रसकेलि हो। \nनाउनि मन हरषाइ सुगंधन मेलि हो ।।१८।।\n\nदूलह कै महतारि देखि मन हरषइ हो।\nकोटिन्ह दीन्हेउ दान मेघ जनु बरखइ हो।।\nरामलला कर नहछू अति सुख गाइय हो।\nजेहि गाये सिधि होइ परम निधि पाइय हो ।।१९।।\n\nदसरथ राउ सिंहसान बैठि बिराजहिं हो।\nतुलसिदास बलि जाहि देखि रघुराजहि हो।।\nजे यह नहछू गावैं गाइ सुनावइँ हो।\nऋद्धि सिद्धि कल्यान मुक्ति नर पावइँ हो ।।२०।।\n\n","author":"तुलसीदास","title":"रामलला नहछू \/ तुलसीदास"},{"poem":"तुलसी अपने राम को,  भजन करौ निरसंक\nआदि अन्त निरबाहिवो जैसे नौ को अंक ।।\n\nआवत ही हर्षे नही नैनन नही सनेह!\nतुलसी तहां न जाइए  कंचन बरसे मेह!!\n\nतुलसी मीठे बचन ते सुख उपजत चहु ओर!\nबसीकरण एक मंत्र है परिहरु बचन कठोर!! \n\nबिना तेज के पुरूष अवशी अवज्ञा होय! \nआगि बुझे ज्यों रख की आप छुवे सब कोय!!\n\nतुलसी साथी विपत्ति के विद्या, विनय, विवेक!\nसाहस सुकृति सुसत्याव्रत राम भरोसे एक!!\n\nकाम क्रोध मद लोभ की जो लौ मन मैं खान! \nतौ लौ पंडित मूरखों  तुलसी एक समान!!   \n\nराम नाम मनि दीप धरु जीह देहरी द्वार!\nतुलसी भीतर बहारों जौ चाह्सी उजियार!!\n\nनाम राम को अंक है , सब साधन है सून!\nअंक गए  कछु हाथ नही, अंक रहे दस गून!!\n\nप्रभु तरु पर, कपि डार पर ते, आपु समान!\nतुलसी कहूँ  न राम से, साहिब सील निदान!!\n\nहरे चरहिं, तापाहं बरे, फरें पसारही हाथ!\nतुलसी स्वारथ मीत सब परमारथ रघुनाथ!!\n\nतुलसी हरि अपमान तें होई अकाज समाज!\nराज करत रज मिली गए सकल सकुल कुरुराज!!\n\nराम दूरि माया बढ़ती , घटती जानि मन मांह!\nभूरी होती रबि दूरि लखि सिर पर पगतर छांह!!\n\nराम राज राजत सकल धरम निरत नर नारि!\nराग न रोष न दोष दुःख सुलभ पदारथ चारी!!\n\nचित्रकूट के घाट पर भई संतान की भीर!\nतुलसीदास चंदन घिसे तिलक करे रघुबीर!!\n\nतुलसी भरोसे राम के, निर्भय हो के सोए!\nअनहोनी होनी नही, होनी हो सो होए!!\n\nनीच निचाई नही तजई, सज्जनहू के संग!\nतुलसी चंदन बिटप बसि, बिनु बिष भय न भुजंग!!\n\nब्रह्मज्ञान बिनु नारि नर कहहीं न दूसरी बात!\nकौड़ी लागी लोभ बस करहिं बिप्र गुर बात!!\n\nफोरहीं सिल लोढा, सदन लागें अदुक पहार!\nकायर, क्रूर , कपूत, कलि घर घर सहस अहार!! \n\nतुलसी पावस के समय धरी कोकिलन मौन!\nअब तो दादुर बोलिहं हमें पूछिह कौन!! \n\nमनि मानेक महेंगे किए सहेंगे तृण, जल, नाज!\nतुलसी एते जानिए राम गरीब नेवाज!!\n\nहोई भले के अनभलो,होई दानी के सूम!\nहोई कपूत सपूत के ज्यों पावक मैं धूम!!\n\nजड़ चेतन गुन दोषमय विश्व कीन्ह करतार!\nसंत हंस गुन गहहीं पथ परिहरी बारी निकारी!!\n\nतुलसी इस संसार में. भांति भांति के लोग। \nसबसे हस मिल बोलिए, नदी नाव संजोग॥\n\n","author":"तुलसीदास","title":"तुलसीदास के दोहे \/ तुलसीदास"},{"poem":"आरती श्री रामायण जी की । कीरति कलित ललित सिय पी की ॥\n\nगावत ब्रहमादिक मुनि नारद । बाल्मीकि बिग्यान बिसारद ॥\nशुक सनकादिक शेष अरु शारद । बरनि पवनसुत कीरति नीकी ॥1॥\nआरती श्री रामायण जी की........॥\n\nगावत बेद पुरान अष्टदस । छओं शास्त्र सब ग्रंथन को रस ॥\nमुनि जन धन संतान को सरबस । सार अंश सम्मत सब ही की ॥2॥\nआरती श्री रामायण जी की........॥\n\nगावत संतत शंभु भवानी । अरु घटसंभव मुनि बिग्यानी ॥\nब्यास आदि कबिबर्ज बखानी । कागभुशुंडि गरुड़ के ही की ॥3॥\nआरती श्री रामायण जी की........॥\n\nकलिमल हरनि बिषय रस फीकी । सुभग सिंगार भगति जुबती की ॥\nदलनि रोग भव मूरि अमी की । तात मातु सब बिधि तुलसी की ॥4॥\nआरती श्री रामायण जी की........॥\n\n","author":"तुलसीदास","title":"श्री रामायण जी की आरती \/ तुलसीदास"},{"poem":"श्री रामचँद्र कृपालु भजु मन हरण भवभय दारुणम्।\nनवकंज-लोचन, कंज-मुख,  कर कंज, पद कंजारुणम्।।\n\nकंदर्प अगणित अमित छबि, नवनील-नीरद सुंदरम्।\nपट पीत मानहु तड़ित रुचि शुचि नौमि जनक-सुतानरम्।।\n\nभजु दीनबंधु दिनेश दानव-दैत्य-वंश-निकंदनम्।\nरघुनंद आनँदकंद  कोशलचंद दशरथ-नंदनम्।।\n\nसिर मुकुट कुंडल तिलक चारु उदारु अंग विभूषणम्।\nआजानुभुज शर-चाप-धर, संग्राम-जित-खर-दूषणम्।।\n\nइति वदति तुलसीदास शंकर-शेष-मुनि-मन रंजनम्।\nमम् हृदय-कंज-निवास कुरु, कामादि खल-दल-गंजनम्।।\n\n","author":"तुलसीदास","title":"श्री रामचँद्र कृपालु भजु मन \/ तुलसीदास"},{"poem":"केशव , कहि न जाइ का कहिये ।\nदेखत तव रचना विचित्र अति ,समुझि मनहिमन रहिये ।\nशून्य भीति पर चित्र ,रंग नहि तनु बिनु लिखा चितेरे ।\nधोये मिटे न मरै भीति, दुख पाइय इति तनु हेरे।\nरविकर नीर बसै अति दारुन ,मकर रुप तेहि माहीं ।\nबदन हीन सो ग्रसै चराचर ,पान करन जे जाहीं ।\nकोउ कह सत्य ,झूठ कहे कोउ जुगल प्रबल कोउ मानै ।\nतुलसीदास परिहरै तीनि भ्रम , सो आपुन पहिचानै ।\n\n","author":"तुलसीदास","title":"केशव,कहि न जाइ \/ विनय पत्रिका \/ तुलसीदास"},{"poem":"सुन मन मूढ सिखावन मेरो।\nहरिपद विमुख लह्यो न काहू सुख,सठ समुझ सबेरो॥\nबिछुरे ससि रबि मन नैननि तें,पावत दुख बहुतेरो।\nभ्रमर स्यमित निसि दिवस गगन मँह,तहँ रिपु राहु बडेरो॥\nजद्यपि अति पुनीत सुरसरिता,तिहुँ पुर सुजस घनेरो।\nतजे चरन अजहूँ न मिट नित,बहिबो ताहू केरो॥\nछूटै न बिपति भजे बिन रघुपति ,स्त्रुति सन्देहु निबेरो।\nतुलसीदास सब आस छाँडि करि,होहु राम कर चेरो॥\n\n","author":"तुलसीदास","title":"सुन मन मूढ \/ विनय पत्रिका \/ तुलसीदास"},{"poem":"हरि! तुम बहुत अनुग्रह किन्हों।\nसाधन-नाम बिबुध दुरलभ तनु, मोहि कृपा करि दीन्हों॥१॥\nकोटिहुँ मुख कहि जात न प्रभुके, एक एक उपकार।\nतदपि नाथ कछु और माँगिहौं, दीजै परम उदार॥२॥\nबिषय-बारि मन-मीन भिन्न नहिं होत कबहुँ पल एक।\nताते सहौं बिपति अति दारुन, जनमत जोनि अनेक॥३॥\nकृपा डोरि बनसी पद अंकुस, परम प्रेम-मृदु चारो।\nएहि बिधि बेगि हरहु मेरो दुख कौतुक राम तिहारो॥४॥\nहैं स्त्रुति बिदित उपाय सकल सुर, केहि केहि दीन निहोरै।\nतुलसीदास यहि जीव मोह रजु, जोइ बाँध्यो सोइ छोरै॥५॥\n\n","author":"तुलसीदास","title":"हरि! तुम बहुत अनुग्रह किन्हों \/ तुलसीदास"},{"poem":"लाज न आवत दास कहावत।\nसो आचरन-बिसारि सोच तजि जो हरि तुम कहँ भावत॥१॥\nसकल संग तजि भजत जाहि मुनि, जप तप जाग बनावत।\nमो सम मंद महाखल पाँवर, कौन जतन तेहि पावत॥२॥\nहरि निरमल, मल ग्रसित ह्रदय, असंजस मोहि जनावत।\nजेहि सर काक बंक बक-सूकर, क्यों मराल तहँ आवत॥३॥\nजाकी सरन जाइ कोबिद, दारुन त्रयताप बुझावत।\nतहूँ गये मद मोह लोभ अति, सरगहुँ मिटत न सावत॥४॥\nभव-सरिता कहँ नाउ संत यह कहि औरनि समुझावत।\nहौं तिनसों हरि परम बैर करि तुमसों भलो मनावत॥५॥\nनाहिन और ठौर मो कहॅं, तातें हठि नातो लावत।\nराखु सरन उदार-चूड़ामनि, तुलसिदास गुन गावत॥६॥\n\n","author":"तुलसीदास","title":"लाज न आवत दास कहावत \/ तुलसीदास"},{"poem":"मैं केहि कहौ बिपति अति भारी। श्रीरघुबीर धीर हितकारी॥\nमम ह्रदय भवन प्रभु तोरा। तहँ बसे आइ बहु चोरा॥\nअति कठिन करहिं बर जोरा। मानहिं नहिं बिनय निहोरा॥\nतम, मोह, लोभ अहँकारा। मद, क्रोध, बोध रिपु मारा॥\nअति करहिं उपद्रव नाथा। मरदहिं मोहि जानि अनाथा॥\n\n","author":"तुलसीदास","title":"मैं केहि कहौ बिपति अति भारी \/ तुलसीदास"},{"poem":"मेरे रावरिये गति रघुपति है बलि जाउँ।\nनिलज नीच निर्गुन निर्धन कहँ जग दूसरो न ठाकुन ठाउँ॥१॥\nहैं घर-घर बहु भरे सुसाहिब, सूझत सबनि आपनो दाउँ।\nबानर-बंधु बिभीषन हित बिनु, कोसलपाल कहूँ न समाउँ॥२॥\nप्रनतारति-भंजन, जन-रंजन, सरनागत पबि पंजर नाउँ।\nकीजै दास दास तुलसी अब, कृपासिंधु बिनु मोल बिकाउँ॥३॥\n\n","author":"तुलसीदास","title":"मेरे रावरिये गति रघुपति है बलि जाउँ \/ तुलसीदास"},{"poem":"माधव, मोह-पास क्यों छूटै।\nबाहर कोट उपाय करिय अभ्यंतर ग्रन्थि न छूटै॥१॥\nघृतपूरन कराह अंतरगत ससि प्रतिबिम्ब दिखावै।\nईंधन अनल लगाय कल्पसत औंटत नास न पावै व२॥\nतरु-कोटर मँह बस बिहंग तरु काटे मरै न जैसे।\nसाधन करिय बिचारहीन मन, सुद्ध होइ नहिं तैसे॥३॥\nअंतर मलिन, बिषय मन अति, तन पावन करिय पखारे।\nमरै न उरक अनेक जतन बलमीकि बिबिध बिधि मारे॥४॥\nतुलसीदास हरि गुरु करुना बिनु बिमल बिबेक न होई।\nबिनु बिबेक संसार-घोरनिधि पार न पावै कोई॥५॥\n\n","author":"तुलसीदास","title":"माधव, मोह-पास क्यों छूटै \/ तुलसीदास"},{"poem":"देव! दूसरो कौन दीनको दयालु।\nसीलनिधान सुजान-सिरोमनि,\nसरनागत-प्रिय प्रनत-पालु॥१॥\nको समरथ सर्बग्य सकल प्रभु,\nसिव-सनेह मानस-मरालु।\nको साहिब किये मीत प्रीतिबस,\nखग निसिचर कपि भील-भालु॥२॥\nनाथ, हाथ माया-प्रपंच सब,\nजीव-दोष-गुन-करम-कालु।\nतुलसीदास भलो पोच रावरो,\nनेकु निरखि कीजिये निहालु॥३॥\n\n","author":"तुलसीदास","title":"देव! दूसरो कौन दीनको दयालु \/ तुलसीदास"},{"poem":"हे हरि! कवन जतन भ्रम भागै।\nदेखत, सुनत, बिचारत यह मन, निज सुभाउ नहिं त्यागै॥१॥\nभक्ति, ज्ञान वैराग्य सकल साधन यहि लागि उपाई।\nकोउ भल कहौ देउ कछु कोउ असि बासना ह्रदयते न जाई॥२॥\nजेहि निसि सकल जीव सूतहिं तव कृपापात्र जन जागै।\nनिज करनी बिपरीत देखि मोहि, समुझि महाभय लागै॥३॥\nजद्यपि भग्न मनोरथ बिधिबस सुख इच्छित दुख पावै।\nचित्रकार कर हीन जथा स्वारथ बिनु चित्र बनावै॥४॥\nह्रषीकेस सुनि नाम जाउँ बलि अति भरोस जिय मोरे।\nतुलसीदास इन्द्रिय सम्भव दुख, हरे बनहि प्रभु तोरे॥५॥\n\n","author":"तुलसीदास","title":"हे हरि! कवन जतन भ्रम भागै \/ तुलसीदास"},{"poem":"यह बिनती रहुबीर गुसाईं।\nऔर आस बिस्वास भरोसो, हरौ जीव-जड़ताई॥१॥\nचहौं न सुगति, सुमति-संपति कछु रिधि सिधि बिपुल बड़ाई।\nहेतु-रहित अनुराग रामपद, बढ़ अनुदिन अधिकाई॥२॥\nकुटिल करम लै जाइ मोहि, जहॅं-जहॅं अपनी बरियाई।\nतहॅं-तहॅं जनि छिन छोह छाँड़िये, कमठ-अण्डकी नाई॥३॥\nयहि जगमें, जहॅं लगि या तनुकी, प्रीति प्रतीति सगाई।\nते सब तुलसिदास प्रभु ही सों, होहिं सिमिति इक ठाई॥४॥\n\n","author":"तुलसीदास","title":"यह बिनती रहुबीर गुसाईं \/ तुलसीदास"},{"poem":"और काहि माँगिये, को मागिबो निवारै।\nअभिमत दातार कौन, दुख-दरिद्र दारै॥\nधरम धाम राम काम-कोटि-रूप रूरो।\nसाहब सब बिधि सुजान, दान खड्‌ग सूरो।\nसुखमय दिन द्वै निसान सबके द्वार बाजै।\nकुसमय दसरथके दानि! तैं गरीब निवाजै॥\nसेवा बिनु गुन बिहीन दीनता सुनाये।\nजे जे तैं निहाल किये फूले फिरत पाये॥\nतुलसीदास जाचक-रुचि जानि दान दीजै।\nरामचंद्र चंद तू, चकोर मोहि कीजै॥\n\n","author":"तुलसीदास","title":"और काहि माँगिये, को मागिबो निवारै \/ तुलसीदास"},{"poem":"मैं हरि, पतित पावन सुने।\nमैं पतित, तुम पतित-पावन, दोउ बानक बने॥\nब्याध गनिक अगज अजामिल, साखि निगमनि भने।\nऔर अधम अनेक तारे, जात कापै गने॥\nजानि नाम अजानि लीन्हें नरक जमपुर मने।\nदास तुलसी सरन आयो राखिये अपने॥\n\n","author":"तुलसीदास","title":"मैं हरि, पतित पावन सुने \/ तुलसीदास"},{"poem":"मेरो मन हरिजू! हठ न तजै।\nनिसिदिन नाथ देउँ सिख बहु बिधि, करत सुभाउ निजै॥१॥\nज्यों जुबती अनुभवति प्रसव अति दारुन दुख उपजै।\nह्वै अनुकूल बिसारि सूल सठ, पुनि खल पतिहिं भजै॥२॥\nलोलुप भ्रमत गृहपसु-ज्यों जहॅं-तहॅं सिर पदत्रान बजै।\nतदपि अधम बिचरत तेहि मारग, कबहुँ न मूढ़ लजै॥३॥\nहौं रारयौ करि जतन बिबिध बिधि, अतिसै प्रबल अजै।\nतुलसिदास बस होइ तबहिं जब प्रेरक प्रभु बरजै॥४॥\n\n","author":"तुलसीदास","title":"मेरो मन हरिजू! हठ न तजै \/ तुलसीदास"},{"poem":"तऊ न मेरे अघ अवगुन गनिहैं।\nजौ जमराज काज सब परिहरि इहै ख्याल उर अनिहैं॥१॥\nचलिहैं छूटि, पुंज पापिनके असमंजस जिय जनिहैं।\nदेखि खलल अधिकार प्रभूसों, मेरी भूरि भलाई भनिहैं॥२॥\nहँसि करिहैं परतीत भक्तकी भक्त सिरोमनि मनिहैं।\nज्यों त्यों तुलसीदास कोसलपति, अपनायहि पर बनिहैं॥३॥\n\n","author":"तुलसीदास","title":"तऊ न मेरे अघ अवगुन गनिहैं \/ तुलसीदास"},{"poem":"माधव! मो समान जग माहीं।\nसब बिधि हीन मलीन दीन अति बिषय कोउ नाहीं॥१॥\nतुम सम हेतु रहित, कृपालु, आरतहित ईसहि त्यागी।\nमैं दुखसोक बिकल, कृपालु केहि कारन दया न लागी॥२॥\nनाहिन कछु अवगुन तुम्हार, अपराध मोर मैं माना।\nग्यान भवन तनु दियहु नाथ सोउ पा न मैं प्रभु जाना॥३॥\nबेनु करील, श्रीखण्ड बसंतहि दूषन मृषा लगावै।\nसाररहित हतभाग्य सुरभि पल्लव सो कहँ कहु पावै॥४॥\nसब प्रकार मैं कठिन मृदुल हरि दृढ़ बिचार जिय मोरे।\nतुलसीदास प्रभु मोह सृंखला छुटिहि तुम्हारे छोरे॥५॥\n\n","author":"तुलसीदास","title":"माधव! मो समान जग माहीं \/ तुलसीदास"},{"poem":"ते नर नरकरूप जीवत जग,\nभव-भंजन पद बिमुख अभागी।\nनिसिबासर रुचि पाप, असुचिमन,\nखल मति मलिन निगम पथ त्यागी॥१॥\nनहिं सतसंग, भजन नहिं हरिको,\nस्त्रवन न रामकथा अनुरागी।\nसुत-बित-दार-भवन-ममता-निसि,\nसोवत अति न कबहुँ मति जागी॥२॥\nतुलसिदास हरि नाम सुधा तजि,\nसठ, हठि पियत बिषय-बिष मॉंगी।\nसूकर-स्वान-सृगाल-सरिस जन,\n\n","author":"तुलसीदास","title":"ते नर नरकरूप जीवत जग \/ तुलसीदास"},{"poem":"मन माधवको नेकु निहारहि।\nसुनु सथ, सदा रंककेधन ज्यों, छिन-छिन प्रभुहिं सँभारहि॥\nसोभा-सील ग्यान-गुन-मंदिर, सुंदर, परम उदारहि।\nरंजन संत,अखिल अघ गंजन, भंजन बिषय बिकारहि॥\nजो बिनु जोग, जग्य, ब्रत, संयम गयो चहै भव पारहि।\nतौ जनि तुलसीदास निसि बासर हरि-पद कमल बिसारहि॥\n\n","author":"तुलसीदास","title":"मन माधवको नेकु निहारहि \/ तुलसीदास"},{"poem":"जो मन लागै रामचरन अस।\nदेह गेह सुत बित कलत्र महँ मगन होत बिनु जतन किये जस॥\nद्वंद्वरहित गतमान ग्यान-रत बिषय-बिरत खटाइ नाना कस।\nसुखनिधान सुजान कोसलपति ह्वै प्रसन्न कहु क्यों न होहिं बस॥\nसर्बभूताहित निर्ब्यलीक चित भगति प्रेम दृढ़ नेम एक रस।\nतुलसीदास यह होइ तबहि जब द्रवै ईस जेहि हतो सीस दस॥\n\n","author":"तुलसीदास","title":"जो मन लागै रामचरन अस \/ तुलसीदास"},{"poem":"भज मन रामचरन सुखदाई॥ध्रु०॥\nजिहि चरननसे निकसी सुरसरि संकर जटा समाई।\nजटासंकरी नाम परयो है, त्रिभुवन तारन आई॥\nजिन चरननकी चरनपादुका भरत रह्यो लव लाई।\nसोइ चरन केवट धोइ लीने तब हरि नाव चलाई॥\nसोइ चरन संत जन सेवत सदा रहत सुखदाई।\nसोइ चरन गौतमऋषि-नारी परसि परमपद पाई॥\nदंडकबन प्रभु पावन कीन्हो ऋषियन त्रास मिटाई।\nसोई प्रभु त्रिलोकके स्वामी कनक मृगा सँग धाई॥\nकपि सुग्रीव बंधु भय-ब्याकुल तिन जय छत्र फिराई।\nरिपु को अनुज बिभीषन निसिचर परसत लंका पाई॥\nसिव सनकादिक अरु ब्रह्मादिक सेष सहस मुख गाई।\nतुलसीदास मारुत-सुतकी प्रभु निज मुख करत बड़ाई॥\n\n","author":"तुलसीदास","title":"भज मन रामचरन सुखदाई \/ तुलसीदास"},{"poem":"अब लौं नसानी, अब न नसैहों।\nरामकृपा भव-निसा सिरानी जागे फिर न डसैहौं॥\nपायो नाम चारु चिंतामनि उर करतें न खसैहौं।\nस्याम रूप सुचि रुचिर कसौटी चित कंचनहिं कसैहौं॥\nपरबस जानि हँस्यो इन इंद्रिन निज बस ह्वै न हँसैहौं।\nमन मधुपहिं प्रन करि, तुलसी रघुपति पदकमल बसैहौं॥\n\n","author":"तुलसीदास","title":"अब लौं नसानी, अब न नसैहों \/ तुलसीदास"},{"poem":"मन पछितैहै अवसर बीते।\nदुर्लभ देह पाइ हरिपद भजु, करम, बचन अरु हीते॥१॥\nसहसबाहु, दसबदन आदि नप बचे न काल बलीते।\nहम हम करि धन-धाम सँवारे, अंत चले उठि रीते॥२॥\nसुत-बनितादि जानि स्वारथरत न करु नेह सबहीते।\nअंतहु तोहिं तजेंगे पामर! तू न तजै अबहीते॥३॥\nअब नाथहिं अनुरागु जागु जड़, त्यागु दुरासा जीते।\nबुझै न काम-अगिनि तुलसी कहुँ, बिषयभोग बहु घी ते॥४॥\n\n","author":"तुलसीदास","title":"मन पछितैहै अवसर बीते \/ तुलसीदास"},{"poem":"लाभ कहा मानुष-तनु पाये।\nकाय-बचन-मन सपनेहु कबहुँक घटत न काज पराये॥१॥\nजो सुख सुरपुर नरक गेह बन आवत बिनहि बुलाये।\nतेहि सुख कहँ बहु जतन करत मन समुझत नहिं समुझाये॥२॥\nपर-दारा परद्रोह, मोह-बस किये मूढ़ मन भाये।\nगरभबास दुखरासि जातना तीब्र बिपति बिसराये॥३॥\nभय,निद्रा, मैथुन, अहार सबके समान जग जाये।\nसुर दुरलभ तनु धरि न भजे हरि मद अभिमान गँवाये॥४॥\nगई न निज-पर बुद्धि सुद्ध ह्वै रहे राम-लय लाये।\nतुलसीदास यह अवसर बीते का पुनिके पछिताये॥५॥\n\n","author":"तुलसीदास","title":"लाभ कहा मानुष-तनु पाये \/ तुलसीदास"},{"poem":"जानकी जीवन की बलि जैहों।\nचित कहै, राम सीय पद परिहरि अब न कहूँ चलि जैहों॥१॥\nउपजी उर प्रतीति सपनेहुँ सुख, प्रभु-पद-बिमुख न पैहों।\nमन समेत या तनुके बासिन्ह, इहै सिखावन दैहों॥२॥\nस्त्रवननि और कथा नहिं सुनिहौं, रसना और न गैहों।\nरोकिहौं नैन बिलोकत औरहिं सीस ईसही नैहों॥३॥\nनातो नेह नाथसों करि सब नातो नेह बहैहों।\nयह छर भार ताहि तुलसी जग जाको दास कहैहों॥४॥\n\n","author":"तुलसीदास","title":"जानकी जीवन की बलि जैहों \/ तुलसीदास"},{"poem":"जो मोहि राम लागते मीठे।\nतौ नवरस, षटरस-रस अनरस ह्वै जाते सब सीठे॥१॥\nबंचक बिषय बिबिध तनु धरि अनुभवे, सुने अरु डीठे।\nयह जानत हौं ह्रदय आपने सपने न अघाइ उबीठे॥२॥\nतुलसीदास प्रभु सो एकहिं बल बचन कहत अति ढीठे।\nनामकी लाज राम करुनाकर केहि न दिये कर चीठे॥३॥\n\n","author":"तुलसीदास","title":"जो मोहि राम लागते मीठे \/ तुलसीदास"},{"poem":"जागिये कृपानिधान जानराय, रामचन्द्र!\nजननी कहै बार-बार, भोर भयो प्यारे॥\nराजिवलोचन बिसाल, प्रीति बापिका मराल,\nललित कमल-बदन ऊपर मदन कोटि बारे॥\nअरुन उदित, बिगत सर्बरी, ससांक-किरन ही,\nदीन दीप-ज्योति मलिन-दुति समूह तारे॥\nमनहुँ ग्यान घन प्रकास बीते सब भव बिलास,\nआस त्रास तिमिर-तोष-तरनि-तेज जारे॥\nबोलत खग निकर मुखर, मधुर, करि प्रतीति,\nसुनहु स्त्रवन, प्रान जीवन धन, मेरे तुम बारे॥\nमनहुँ बेद बंदी मुनिबृन्द सूत मागधादि बिरुद-\nबदत 'जय जय जय जयति कैटभारे'॥\nबिकसित कमलावली, चले प्रपुंज चंचरीक,\nगुंजत कल कोमल धुनि त्यगि कंज न्यारे।\nजनु बिराग पाइ सकल सोक-कूप-गृह बिहाइ॥\nभृत्य प्रेममत्त फिरत गुनत गुन तिहारे,\nसुनत बचन प्रिय रसाल जागे अतिसय दयाल।\nभागे जंजाल बिपुल, दुख-कदम्ब दारे।\nतुलसीदास अति अनन्द, देखिकै मुखारबिंद,\nछूटे भ्रमफंद परम मंद द्वंद भारे॥\n\n","author":"तुलसीदास","title":"जागिये कृपानिधान जानराय, रामचन्द्र \/ तुलसीदास"},{"poem":"राम-पद-पदुम पराग परी।\nऋषि तिय तुरत त्यागि पाहन-तनु छबिमय देह धरी॥१॥\nप्रबल पाप पति-साप दुसह दव दारुन जरनि जरी।\nकृपा-सुधा सिंचि बिबुध बेलि ज्यों फिरि सुख-फरनि फरी॥२॥\nनिगम अगम मूरति महेस मति जुबति बराय बरी।\nसोइ मूरति भइ जानि नयन-पथ इकटकतें न टरी॥३॥\nबरनति ह्रदय सरूप सील गुन प्रेम-प्रमोद भरी।\nतुलसीदास अस केहि आरतकी आरति प्रभु न हरी॥४॥\n\n","author":"तुलसीदास","title":"राम-पद-पदुम पराग परी \/ तुलसीदास"},{"poem":"सखि नीके कै निरखि कोऊ सुठि सुंदर बटोही।\nमधुर मूरति मदनमोहन जोहन जोग,\nबदन सोभासदन देखिहौं मोही॥१॥\nसाँवरे गोरे किसोर, सुर-मुनि-चित्त-चोर\nउभय-अंतर एक नारि सोही।\nमनहुँ बारिद-बिधु बीच ललित अति\nराजति तड़ित निज सहज बिछोही॥२॥\nउर धीरजहि धरि, जन्म सफल करि,\nसुनहु सुमुखि! जनि बिकल होही \nको जाने कौने सुकृत लह्यो है लोचन लाहु,\nताहि तें बारहि बार कहति तोही॥३॥\nसखिहि सुसिख दई प्रेम-मगन भई,\nसुरति बिसरि गई आपनी ओही।\nतुलसी रही है ठाढ़ी पाहन गढ़ी-सी काढ़ी,\nकौन जाने कहा तै आई कौन की को ही॥४॥\n\n","author":"तुलसीदास","title":"सखि नीके कै निरखि कोऊ सुठि सुंदर बटोही \/ तुलसीदास"},{"poem":"मनोहरताको मानो ऐन।\nस्यामल गौर किसोर पथिक दोउ सुमुखि! निरखि भरि नैन॥\nबीच बधू बिधु-बदनि बिराजत उपमा कहुँ कोऊ है न।\nमानहुँ रति ऋतुनाथ सहित मुनि बेष बनाए है मैन॥\nकिधौं सिंगार-सुखमा सुप्रेम मिलि चले जग-जित-बित लैन।\nअद्भुत त्रयी किधौं पठई है बिधि मग-लोगन्हि सुख दैन॥\nसुनि सुचि सरल सनेह सुहावने ग्राम-बधुन्हके बैन।\nतुलसी प्रभु तरुतर बिलँबे किए प्रेम कनौडे कै न?\n\n","author":"तुलसीदास","title":"मनोहरताको मानो ऐन \/ तुलसीदास"},{"poem":"भाई! हौं अवध कहा रहि लैहौं।\nराम-लकन-सिय-चरन बिलोकन काल्हि काननहिं जैहौं॥\nजद्यपि मोतें, कै कुमातु, तैं ह्वै आई अति पोची।\nसनमुख गए सरन राखहिंगे रघुपति परम सँकोची॥\nतुलसी यों कहि चले भोरहीं, लोग बिकल सँग लागे।\nजनु बन जरत देखि दारुन दव निकसि बिहँग मृग भागे॥\n\n","author":"तुलसीदास","title":"भाई! हौं अवध कहा रहि लैहौं \/ तुलसीदास"},{"poem":"बिनती भरत करत कर जोरे।\nदिनबन्धु दीनता दीनकी कबहुँ परै जनि भोरे॥१॥\nतुम्हसे तुम्हहिं नाथ मोको, मोसे, जन तुम्हहि बहुतेरे।\nइहै जानि पहिचानि प्रीति छमिये अघ औगुन मेरे॥२॥\nयों कहि सीय-राम-पाँयन परि लखन लाइ उर लीन्हें।\nपुलक सरीर नीर भरि लोचन कहत प्रेम पन कीन्हें॥३॥\nतुलसी बीते अवधि प्रथम दिन जो रघुबीर न ऐहौ।\nतो प्रभु-चरन-सरोज-सपथ जीवत परिजनहि न पैहौ॥४॥\n\n","author":"तुलसीदास","title":"बिनती भरत करत कर जोरे \/ तुलसीदास"},{"poem":"राघौ गीध गोद करि लीन्हौ।\nनयन सरोज सनेह सलिल सुचि मनहुँ अरघ जल दीन्हौं॥\nसुनहु लखन! खगपतिहि मिले बन मैं पितु-मरन न जान्यौ।\nसहि न सक्यो सो कठिन बिधाता बड़ो पछु आजुहि भान्यौ॥\nबहुबिधि राम कह्यौ तनु राखन परम धीर नहि डोल्यौ।\nरोकि प्रेम, अवलोकि बदन-बिधु बचन मनोहर बोल्यौं॥\nतुलसी प्रभु झूठे जीवन लगि समय न धोखो लैहौं।\nजाको नाम मरत मुनि दुर्लभ तुमहि कहाँ पुनि पैहौं॥\n\n","author":"तुलसीदास","title":"राघौ गीध गोद करि लीन्हौ \/ तुलसीदास"},{"poem":"दीन-हित बिरद पुराननि गायो।\nआरत-बन्धु, कृपालु मृदुलचित जानि सरन हौं आयो॥१॥\nतुम्हरे रिपुको अनुज बिभीषन बंस निसाचर जायो।\nसुनि गुन सील सुभाउ नाथको मैं चरनानि चितु लायो॥२॥\nजानत प्रभु दुख सुख दासिनको तातें कहि न सुनायो।\nकरि करुना भरि नयन बिलोकहु तब जानौं अपनायो॥३॥\nबचन बिनीत सुनत रघुनायक हँसि करि निकट बुलायो।\nभेंट्यो हरि भरि अंक भरत ज्यौं लंकापति मन भायो॥४॥\nकरपंकज सिर परसि अभय कियो, जनपर हेतु दिखायो।\nतुलसीदास रघुबीर भजन करि को न परमपद पायो?॥५॥\n\n","author":"तुलसीदास","title":"दीन-हित बिरद पुराननि गायो \/ तुलसीदास"},{"poem":"कब देखौंगी नयन वह मधुर मूरति?\nराजिवदल-नयन, कोमल-कृपा-अयन,\nमयननि बहु छबि अंगनि दूरति॥१॥\nसिरसि जटाकलाप पानि सायक चाप\nउरसि रुचिर बनमाल मूरति।\nतुलसीदास रघुबीरकी सोभा सुमिरि,\nभई है मगन नहिं तनकी सूरति॥२॥\n\n","author":"तुलसीदास","title":"कब देखौंगी नयन वह मधुर मूरति \/ तुलसीदास"},{"poem":"सखि! रघुनाथ-रूप निहारु।\nसरद-बिधु रबि-सुवन मनसिज-मानभंजनिहारु॥\nस्याम सुभग सरीर जनु मन-काम पूरनिहारु।\nचारु चंदन मनहुँ मरकत सिखर लसत निहारु॥\nरुचिर उर उपबीत राजत, पदिक गजमनिहारु।\nमनहुँ सुरधनु नखत गन बिच तिमिर-भंजनिहारु॥\nबिमल पीत दुकूल दामिनि-दुति, बिनिंदनिहारु।\nबदन सुखमा सदन सोभित मदन-मोहनिहारु॥\nसकल अंग अनूप नहिं कोउ सुकबि बरननिहारु।\nदास तुलसी निरखतहि सुख लहत निरखनिहारु॥\n\n","author":"तुलसीदास","title":"सखि! रघुनाथ-रूप निहारु \/ तुलसीदास"},{"poem":"हरि को ललित बदन निहारु!\nनिपटही डाँटति निठुर ज्यों लकुट करतें डारु॥\nमंजु अंजन सहित जल-कन चुक्त लोचन-चारु।\nस्याम सारस मग मनो ससि स्त्रवत सुधा-सिंगारु॥\nसुभग उर,दधि बुंद सुंदर लखि अपनपौ वारु।\nमनहुँ मरकत मृदु सिखरपर लसत बिसद तुषारु॥\nकान्हहूँ पर सतर भौंहैं, महरि मनहिं बिचारु।\nदास तुलसी रहति क्यौं रिस निरखि नंद कुमारु॥\n\n","author":"तुलसीदास","title":"हरि को ललित बदन निहारु \/ तुलसीदास"},{"poem":"राम राम रटु, राम राम रटु, राम राम जपु जीहा।\nराम-नाम-नवनेह-मेहको, मन! हठि होहि पपीहा॥१॥\nसब साधन-फल कूप सरित सर, सागर-सलिल निरासा।\nराम-नाम-रति-स्वाति सुधा सुभ-सीकर प्रेम-पियासा॥२॥\nगरजि तरजि पाषान बरषि, पबि प्रीति परखि जिय जानै।\nअधिक-अधिक अनुराग उमँग उर, पर परमिति पहिचानै॥३॥\nरामनाम-गत, रामनाम-मति, रामनाम अनुरागी।\nह्वै गये हैं जे होहिगे, त्रिभुवन, तेइ गनियत बड़भागी॥४॥\nएक अंग मम अगम गवन कर, बिलमु न छिन-छिन छाहै।\nतुलसी हित अपनो अपनी द्सि निरुपधि, नेम निबाहैं॥५॥\n\n","author":"तुलसीदास","title":"राम राम रटु, राम राम रटु \/ तुलसीदास"},{"poem":"काहे ते हरि मोहिं बिसारो।\nजानत निज महिमा मेरे अघ, तदपि न नाथ सँभारो॥१॥\nपतित-पुनीत दीन हित असुरन सरन कहत स्त्रुति चारो।\nहौं नहिं अधम सभीत दीन? किधौं बेदन मृषा पुकारो॥२॥\nखग-गनिका-अज ब्याध-पाँति जहँ तहँ हौहूँ बैठारो।\nअब केहि लाज कृपानिधान! परसत पनवारो फारो॥३॥\nजो कलिकाल प्रबल अति हो तो तुव निदेस तें न्यारो।\nतौ हरि रोष सरोस दोष गुन तेहि भजते तजि मारो॥४॥\nमसक बिरंचि बिरंचि मसक सम, करहु प्रभाउ तुम्हारो।\nयह सामरथ अछत मोहि त्यागहु, नाथ तहाँ कछु चारो॥५॥\nनाहिन नरक परत मो कहँ डर जद्यपि हौं अति हारो।\nयह बड़ि त्रास दास तुलसी प्रभु नामहु पाप न जारो॥६॥\n\n","author":"तुलसीदास","title":"काहे ते हरि मोहिं बिसारो \/ तुलसीदास"},{"poem":"भरोसो जाहि दूसरो सो करो। \nमोको तो रामको नाम कलपतरु, कलिकल्यान फरो॥१॥\nकरम उपासन ग्यान बेदमत सो जब भाँति खरो।\nमोहिं तो सावनके अंधहि ज्यों, सूझत हरो-हरो॥२॥\nचाटत रहेउँ स्वान पातरि ज्यों कबहुँ न पेट भरो।\nसो हौं सुमिरत नाम-सुधारस, पेखत परुसि धरो॥३॥\nस्वारथ औ परमारथहूको, नहिं कुञ्जरो नरो।\nसुनियत सेतु पयोधि पषनन्हि, करि कपि कटक तरो॥४॥\nप्रीति प्रतीति जहाँ जाकी तहॅं, ताको काज सरो।\nमेर तो माय-बाप दोउ आखर, हौं सिसु-अरनि अरो॥५॥\nसंकर साखि जो राखि कहउँ कछु, तौ जरि जीह गरो।\nअपनो भलो रामनामहिं ते, तुलसिहि समुझि परो॥६॥\n\n","author":"तुलसीदास","title":"भरोसो जाहि दूसरो सो करो \/ तुलसीदास"},{"poem":"ममता तू न गई मेरे मन तें॥\nपाके केस जनमके साथी, लाज गई लोकनतें।\nतन थाके कर कंपन लागे, ज्योति गई नैननतें॥१॥\nसरवन बचन न सुनत काहुके बल गये सब इंद्रिनतें।\nटूटे दसन बचन नहिं आवत सोभा गई मुखनतें॥२॥\nकफ पित बात कंठपर बैठे सुतहिं बुलावत करतें।\nभाइ-बंधु सब परम पियारे नारि निकारत घरतें॥३॥\nजैसे ससि-मंडल बिच स्याही छुटै न कोटि जतनतें।\nतुलसीदास बलि जाउँ चरनते लोभ पराये धनतें॥४॥\n\n","author":"तुलसीदास","title":"ममता तू न गई मेरे मन तें \/ तुलसीदास"},{"poem":"यों मन कबहूँ तुमहिं न लाग्यो।\nज्यों छल छाँड़ि सुभाव निरंतर रहत बिषय अनुराग्यो॥१॥\nज्यों चितई परनारि, सुने पातक-प्रपंच घर-घरके।\nत्यों न साधु, सुरसरि-तरंग-निर्मल गुनगुन रघुबरके॥२॥\nज्यों नासा सुगंध-रस-बस, रसना षटरसरति मानी।\nराम-प्रसाद-माल, जूठनि लगि, त्यों न ललकि ललचानी॥३॥\nचंदन-चंदबदनि-भूषन-पट ज्यों चह पाँवर परस्यो।\nत्यों रघुपति-पद-पदुम-परसको तनु पातकी न तरस्यो॥४॥\nज्यों सब भाँति कुदेव कुठाकर सेये बपु बचन हिये हूँ।\nत्यों न राम, सकृतग्य जे सकुचत सकृत प्रनाम किये हूँ॥५॥\nचंचल चरन लोभ लगि लोलु द्वार-द्वार जग बागे।\nराम-सीय-आश्रमनि चलत त्यों भये न स्त्रमित अभागे॥६॥\nसकल अंग पद बिमुख नाथ मुख नामकी ओट लई है।\nहै तुलसीहिं परतीति एक प्रभु मूरति कृपामई है॥७॥\n\n","author":"तुलसीदास","title":"यों मन कबहूँ तुमहिं न लाग्यो \/ तुलसीदास"},{"poem":"कलि नाम काम तरु रामको।\nदलनिहार दारिद दुकाल दुख, दोष गोर घन घामको॥१॥\nनाम लेत दाहिनो होत मन, बाम बिधाता बामको।\nकहत मुनीस महेस महतम, उलटे सूधे नामको॥२॥\nभलो लोक परलोक तासु जाके बल ललित-ललामको।\nतुलसी जग जानियत नामते सोच न कूच मुकामको॥३॥\n\n","author":"तुलसीदास","title":"कलि नाम काम तरु रामको \/ तुलसीदास"},{"poem":"माधवजू मोसम मंद न कोऊ।\nजद्यपि मीन पतंग हीनमति, मोहि नहिं पूजैं ओऊ॥१॥\nरुचिर रूप-आहार-बस्य उन्ह, पावक लोह न जान्यो।\nदेखत बिपति बिषय न तजत हौं ताते अधिक अयान्यो॥२॥\nमहामोह सरिता अपार महँ, संतत फिरत बह्यो।\nश्रीहरि चरनकमल-नौका तजि फिरि फिरि फेन गह्यो॥३॥\nअस्थि पुरातन छुधित स्वान अति ज्यों भरि मुख पकरै।\nनिज तालूगत रुधिर पान करि, मन संतोष धरै॥४॥\nपरम कठिन भव ब्याल ग्रसित हौं त्रसित भयो अति भारी।\nचाहत अभय भेक सरनागत, खग-पति नाथ बिसारी॥५॥\nजलचर-बृंद जाल-अंतरगत होत सिमिट एक पासा।\nएकहि एक खात लालच-बस, नहिं देखत निज नासा॥६॥\nमेरे अघ सारद अनेक जुग गनत पार नहिं पावै।\nतुलसीदास पतित-पावन प्रभु, यह भरोस जिय आवै॥७॥\n\n","author":"तुलसीदास","title":"माधवजू मोसम मंद न कोऊ \/ तुलसीदास"},{"poem":"कौन जतन बिनती करिये।\nनिज आचरन बिचारि हारि हिय, मानि-जानि डरिये॥१॥\nजेहि साधन हरि द्रवहु जानि जन, सो हठि परिहरिये।\nजात बिपति जाल निसिदिन दुख, तेहि पथ अनुसरिये॥२॥\nजानत हुँ मन बचन करम परहित कीन्हें तरिये।\nसो बिपरित, देखि परसुख बिनु कारन ही जरिये॥३॥\nस्त्रुति पुरान सबको मत यह सतसंग सुदृढ़ धरिये।\nनिज अभिमान मोह ईर्षा बस, तिनहि न आदरिये॥४॥\nसंतत सोइ प्रिय मोहि सदा जाते भवनिधि परिये।\nकहौ अब नाथ! कौन बलतें संसार-सोम हरिये॥५॥\nजब-कब निज करुना-सुभावतें द्रव्हु तौ निस्तरिये।\nतुलसीदास बिस्वास आन नहिं, कत पचि पचि मरिये॥६॥\n\n","author":"तुलसीदास","title":"कौन जतन बिनती करिये \/ तुलसीदास"},{"poem":"मनोरथ मनको एकै भाँति।\nचाहत मुनि-मन-अगम सुकृति-फल, मनसा अघ न अघाति॥१॥\nकरमभूमि कलि जनम कुसंगति, मति बिमोह मद माति।\nकरत कुजोग कोटि क्यों पैयत परमारथ पद साँति॥२॥\nसेइ साधु गुरु, सुनि पुरान श्रुति बूझ्यों राग बाजी ताँति।\nतुलसी प्रभु सुभाउ सुरतरु सो ज्यों दरपन मुख काँति॥३॥\n\n","author":"तुलसीदास","title":"मनोरथ मनको एकै भाँति \/ तुलसीदास"},{"poem":"जौ पै जिय धरिहौ अवगुन ज़नके।\nतौ क्यों कट सुकृत नखते मो पै, बिपुल बृदं अघ बनके॥१॥\nकहिहैं कौन कलुष मेरे कृत, कर्म बचन अरु मनके।\nहारिहैं अमित सेष सारद-स्त्रुति, गिनत एक इक छनके॥२॥\nजो चित पड़्हे नाम महिमा निज, गुनगुन पावन पनके।\nतौ तुलसीहिं तारिहौ बिप्र ज्यों, दसन तोरि जम-गनके॥३॥\n\n","author":"तुलसीदास","title":"जौ पै जिय धरिहौ अवगुन ज़नके \/ तुलसीदास"},{"poem":"नाहिन भजिबे जोग बियो।\nश्रीरघुबीर समान आन को पूरन कृपा हियो॥\nकहहु कौन सुर सिला तारि पुनि केवट मीत कियो?।\nकौने गीध अधमको पितु ज्यों निज कर पिण्ड दियो?॥\nकौन देव सबरीके फल करि भोजन सलिल पियो?।\nबालित्रास-बारिधि बूड़त कपि केहि गहि बाँह लियो?।\nभजन प्रभाउ बिभीषन भाष्यौ सुनि कपि कटक जियो।\nतुलसिदासको प्रभु कोसलपति सब प्रकार बरियो॥\n\n","author":"तुलसीदास","title":"नाहिन भजिबे जोग बियो \/ तुलसीदास"},{"poem":"ताहि ते आयो सरन सबेरे।\nग्यान बिराग भगति साधन कछु सपनेहुँ नाथ न मेरे॥१॥\nलोभ मोह मद काम क्रोध रिपु फिरत रैन दिन घेरे।\nतिनहि मिले मन भयो कुपथ रत फिरै तिहारेहि फेरे॥२॥\nदोष-निलय यह बिषय सोक-प्रद कहत संत स्त्रुति टेरे।\nजानत हूँ अनुराग तहाँ अति सो हरि तुम्हरेहि प्रेरे॥३॥\nबिष-पियूष सम करहु अगिनि हिम तारि सकहु बिनु बेरे।\nतुम सब ईस कृपालु परम हित पुनि न पाइहौं हेरे॥४॥\nयह जिय जानि रहौं सब तजि रघुबीर भरोसे तेरे।\nतुलसीदास यह बिपति बाँगुरो तुमहिं सों बनै निबेरे॥५॥\n\n","author":"तुलसीदास","title":"ताहि ते आयो सरन सबेरे \/ तुलसीदास"},{"poem":"मैं एक, अमित बटपारा। कोउ सुनै न मोर पुकारा॥\nभागेहु नहिं नाथ! उबारा। रघुनायक करहु सँभारा॥\nकह तुलसिदास सुनु रामा। लूटहिं तसकर तव धामा॥\nचिंता यह मोहिं अपारा। अपजस नहिं होइ तुम्हारा॥\n\n","author":"तुलसीदास","title":"मैं एक, अमित बटपारा \/ तुलसीदास"},{"poem":"रघुपति! भक्ति करत कठिनाई।\nकहत सुगम करनी अपार, जानै सोई जेहि बनि आई॥\nजो जेहिं कला कुसलता कहँ, सोई सुलभ सदा सुखकारी॥\nसफरी सनमुख जल प्रवाह, सुरसरी बहै गज भारी॥\nज्यो सर्करा मिले सिकता महँ, बल तैं न कोउ बिलगावै॥\nअति रसज्ञ सूच्छम पिपीलिका, बिनु प्रयास ही पावै॥\nसकल दृश्य निज उदर मेलि, सोवै निन्द्रा तजि जोगी॥\nसोई हरिपद अनुभवै परम सुख, अतिसय द्रवैत बियोगी॥\nसोक, मोह, भय, हरष, दिवस, निसि, देस काल तहँ नाहीं॥\nतुलसीदास यहि दसाहीन, संसय निर्मूल न जाहीं॥\n\n","author":"तुलसीदास","title":"रघुपति! भक्ति करत कठिनाई \/ तुलसीदास"},{"poem":"दूल्ह राम, सीय दुलही री।\nघन-दामिन-बर बरन, हरन-मन सुन्दरता नख-शिख निबही री॥\nब्याह-विभूषन-बसन-बिभूषित, सखि-अवली लखि ठगि सी रही री॥\nजीवन-जनम-लाहु लोचन फल है इतनोइ, लह्यो आजु सही री॥\nसुखमा-सुरभि सिंगार-छीर दुहि, मयन अमिय मय कियो है दही री॥\nमथि माखन सिय राम सँवारे, सकल भुवन छवि मनहुँ मही री॥\nतुलसिदास जोरी देखत सुख सोभा, अतुल न जाति कही री॥\nरूप रासि बिरची बिरंची मनो, सिला लवनि रति काम लही री॥\n\n","author":"तुलसीदास","title":"दूल्ह राम \/ तुलसीदास"},{"poem":"सुभग सरासन सायक जोरे॥\nखेलत राम फिरत मृगया बन, बसति सो मृदु मूरति मन मोरे॥\nपीत बसन कटि, चारू चारि सर, चलत कोटि नट सो तृन तोरे।\nस्यामल तनु स्रम-कन राजत ज्यौं, नव घन सुधा सरोवर खोरे॥\nललित कंठ, बर भुज, बिसाल उर, लेहि कंठ रेखैं चित चोरे॥\nअवलोकत मुख देत परम सुख, लेत सरद-ससि की छबि छोरे॥\nजटा मुकुट सिर सारस-नयनि, गौहैं तकत सुभोह सकोरे॥ \nसोभा अमित समाति न कानन, उमगि चली चहुँ दिसि मिति फोरे॥\nचितवन चकित कुरंग कुरंगिनी, सब भए मगन मदन के भोरे॥\nतुलसीदास प्रभु बान न मोचत, सहज सुभाय प्रेमबस थोरे॥\n\n","author":"तुलसीदास","title":"धनुर्धर राम \/ तुलसीदास"},{"poem":"कबहुंक हौं यहि रहनि रहौंगो।\nश्री रघुनाथ-कृपाल-कृपा तैं, संत सुभाव गहौंगो।\nजथालाभ संतोष सदा, काहू सों कछु न चहौंगो।\nपरहित निरत निरंतर, मन क्रम बचन नेम निबहौंगो।\nपरुष बचन अति दुसह स्रवन, सुनि तेहि पावक न दहौंगो।\nबिगत मान सम सीतल मन, पर-गुन, नहिं दोष कहौंगो।\nपरिहरि देहजनित चिंता दुख सुख समबुद्धि सहौंगो।\nतुलसिदास प्रभु यहि पथ रहि अबिचल हरिभक्ति लहौंगो।\n\n","author":"तुलसीदास","title":"कबहुंक हौं यहि रहनि रहौंगो \/ तुलसीदास"},{"poem":"एसी मूढता या मन की।\nपरिहरि रामभगति-सुरसरिता, आस करत ओसकन की।\nधूम समूह निरखि-चातक ज्यौं, तृषित जानि मति धन की।\nनहिं तहं सीतलता न बारि, पुनि हानि होति लोचन की।\nज्यौं गज काँच बिलोकि सेन जड़ छांह आपने तन की।\nटूटत अति आतुर अहार बस, छति बिसारि आनन की।\nकहं लौ कहौ कुचाल कृपानिधि, जानत हों गति मन की।\nतुलसिदास प्रभु हरहु दुसह दुख, करहु लाज निज पन की।\n\n","author":"तुलसीदास","title":"एसी मूढता या मन की \/ तुलसीदास"},{"poem":"तन की दुति स्याम सरोरुह लोचन कंज की मंजुलताई हरैं।\nअति सुन्दर सोहत धूरि भरे छबि भूरि अनंग की दूरि धरैं।\nदमकैं दँतियाँ दुति दामिनि ज्यौं किलकैं कल बालबिनोद करैं।\nअवधेस के बालक चारि सदा तुलसी-मन-मंदिर में बिहरैं।\n\n","author":"तुलसीदास","title":"तन की दुति स्याम सरोरुह \/ तुलसीदास"}]
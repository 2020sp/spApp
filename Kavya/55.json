[{"poem":"इस लज्जित और पराजित युग में\nकहीं से ले आओ वह दिमाग़\nजो खुशामद आदतन नहीं करता\n\nकहीं से ले आओ निर्धनता\nजो अपने बदले में कुछ नहीं माँगती\nऔर उसे एक बार आँख से आँख मिलाने दो\n\nजल्दी कर डालो कि पहलने-फूलनेवाले हैं लोग\nऔरतें पिएँगी आदमी खाएँगे -– रमेश\nएक दिन इसी तरह आएगा -– रमेश\nकि किसी की कोई राय न रह जाएगी -– रमेश\nक्रोध होगा पर विरोध न होगा\nअर्जियों के सिवाय -– रमेश\nख़तरा होगा ख़तरे की घण्टी होगी\nऔर उसे बादशाह बजाएगा -– रमेश\n\n(1974)\n\n","author":"रघुवीर सहाय","title":"आनेवाला खतरा \/ रघुवीर सहाय"},{"poem":"आया प्रभात\nचन्दा जग से कर चुका बात\nगिन-गिन जिनको थी कटी किसी की दीर्घ रात\nअनगिन किरणों की भीड़भाड़ से भूल गए\nपथ, और खो गए, वे तारे।\n\nअब स्वप्नलोक\nके वे अविकल शीतल, अशोक\nपल जो अब तक थे फैल-फैल कर रहे रोक\nगतिवान समय की तेज़ चाल\nअपने जीवन की क्षण-भंगुरता से हारे।\n\nजागे जन-जन,\nज्योतिर्मय हो दिन का क्षण-क्षण\nओ स्वप्नप्रिये, उन्मीलित कर दे आलिंगन।\nइस गरम सुबह, तपती दुपहर\nमें निकल पड़े।\nश्रमजीवी, धरती के प्यारे।\n\n","author":"रघुवीर सहाय","title":"प्रभाती \/ रघुवीर सहाय"},{"poem":"मुझे याद नहीं रहता है वह क्षण\nजब सहसा एक नई ताकत मिल जाती है\nकोई एक छोटा-सा सच पकडा जाने से\nवह क्षण एक और बडे सच में खो जाता है\nमुझे एक अधिक बडे अनुभव की खोज में छोडकर।\n\nनिश्चय ही जो बडे अनुभव को पाए बिना सब जानते हैं\nखुश हैं\nमैं रोज-रोज थकता जाता हूँ और मुझे कोई इच्छा नहीं\nअपने को बदलने की कीमत इस थकान को देकर चुकाने की।\n\nइसे मेरे पास ही रहने दो\nयाद यह दिलाएगी कि जब मैं बदलता हूँ\nएक बदलती हुई हालत का हिस्सा ही होता हूँ\nअद्वितीय अपने में किन्तु सर्वसामान्य।\n\nहर थका चेहरा तुम गौर से देखना\nउसमें वह छिपा कहीं होगा गया कल\nऔर आनेवाला कल भी वहीं कहीं होगा।\n\n\n","author":"रघुवीर सहाय","title":"आनेवाला कल \/ रघुवीर सहाय"},{"poem":"मुझे नहीं मालूम था कि मेरी युवावस्था के दिनों में भी\nयानी आज भी\nदृश्यालेख इतना सुन्दर हो सकता है:\nशाम को सूरज डूबेगा\nदूर मकानों की कतार सुनहरी बुंदियों की झालर बन जाएगी\nऔर आकाश रंगारंग होकर हवाई अड्डे के विस्तार पर उतर\nआएगा\nएक खुले मैदान में हवा फिर से मुझे गढ़ देगी\nजिस तरह मौक़े की माँग हो:\nऔर मैं दे दिया जाऊँगा ।\n\nइस विराट नगर को चारों ओर से घेरे हुए\nबड़े-बड़े खुलेपन हैं, अपने में पलटे खाते बदलते शाम के रंग\nऔर आसमान की असली शक़ल ।\nरात में वह ज़्यादा गहरा नीला है और चाँद\nकुछ ज़्यादा चाँद के रंग का\nपत्तियाँ गाढ़ी और चौड़ी और बड़े वृक्षों में एक नई ख़ुशबू-\nवाले गुच्छों में सफ़ेद फूल ।\n\nअंदर, लोग;\nजो एक बार जन्म लेकर भाई बहन माँ बच्चे बन चुके हैं\nप्यार ने जिन्हें गला कर उनके अपने साँचों में हमेशा के लिए\nढाल दिया है\nऔर जीवन के उस अनिवार्य अनुभव की याद\nउनकी जैसी धातु हो वैसी आवाज़ उनमें बजा जाती है ।\n\nसुनो सुनो, बातों का शोर,\nशोर के बीच एक गूंज है जिसे सब दूसरों से छिपाते हैं\n- कितनी नंगी और कितनी बेलौस-\nमगर आवाज़ जीवन का धर्म है इसलिए मढ़ी हुई करतालें \nबजाते हैं\nलेकिन मैं,\nजो कि सिर्फ़ देखता हूँ, तरस नहीं खाता, न चुमकारता, न\nक्या हुआ क्या हुआ करता हूँ ।\n\nसुनता हूँ, और दे दिया जाता हूँ ।\nदेखो, देखो, अँधेरा है\nऔर अँधेरे में एक ख़ुशबू है किसी फूल की\nरोशनी में जो सूख जाती है ।\n\nएक मैदान है जहाँ हम तुम और ये लोग सब लाचार हैं\nमैदान के मैदान होने के आगे ।\nऔर खुला आसमान है जिसके नीचे हवा मुझे गढ़ देती है\nइस तरह कि एक आलोक की धारा है जो बाँहों में लपेटकर छोड़\nदेती है और गंधाते, मुँह चुराते, टुच्ची-सी आकाँक्षाएँ बार-बार\nज़बान पर लाते लोगों में\nकहाँ से मेरे लिए दरवाज़े खुल जाते हैं जहाँ ईश्वर\nऔर सादा भोजन है और\nमेरे पिता की स्पष्ट युवावस्था।\nसिर्फ़ उनसे मैं ज़्यादा दूर-दूर तक हूँ\nकई देशों के अधभूखे बच्चे\nऔर बाँझ औरतें, मेरे लिए\nसंगीत की ऊँचाइयों, नीचाइयों में गमक जाते हैं\nऔर ज़िन्दगी के अंतिम दिनों में काम करते हुए बाप\nकाँपती साइकिलों पर\nभीड़ में से रास्ता निकाल कर ले जाते हैं\nतब मेरी देखती हुई आँखें प्रार्थना करती हैं\nऔर जब वापस आती हैं अपने शरीर में, तब वह दिया जा\nचुका होता है।\nकिसी शाप के वश बराबर बजते स्थानिक पसंद के परेशान\nसंगीत में से\nएकाएक छन जाता है मेरा अकेलापन\nआवाज़ों को मूर्खों के साथ छोडता हुआ\nऔर एक गूँज रह जाती है शोर के बीच जिसे सब दूसरों से\nछिपाते हैं\nनंगी और बेलौस,\nऔर उसे मैं दे दिया जाता हूँ ।\n\n","author":"रघुवीर सहाय","title":"दे दिया जाता हूँ \/ रघुवीर सहाय"},{"poem":"आओ, जल भरे बर्तन में झाँकें\nसाँस से पानी में डोल उठेंगी दोनों छायाएँ\nचौंककर हम अलग-अलग हो जाएंगे\nजैसे अब, तब भी मिलाएंगे आँखें, आओ\nपैठी हुई जल में चाया साथ-साथ भींगे\nझुके हुए ऊपर दिल की ध़अकन-सी काँपे\nकरती हुई इंगित कभी हाँ के कभी ना के\n\nआओ, जल भरे बर्तन में झाँकें।\n\n","author":"रघुवीर सहाय","title":"आओ, जल भरे बर्तन में \/ रघुवीर सहाय"},{"poem":"यही मैं हूँ\nऔर जब मैं यही होता हूँ\nथका, या उन्हीं के से वस्त्र पहने, जो मुझे प्रिय हैं-\nदुखी मन में उतर आती है पिता की छवि\nअभी तक जिन्हें कष्टों से नहीं निष्कृति\nउन्हीं अपने पिता की मैं अनुकृति हूँ\nयही मैं हूँ।\n\n","author":"रघुवीर सहाय","title":"यही मैं हूँ \/ रघुवीर सहाय"},{"poem":"पानी का स्वरूप ही शीतल है\n\nबाग में नल से फूटती उजली विपुल धार\nकल-कल करता हुआ दूर-दूर तक जल\nहरी में सीझता है\nमिट्टी में रसता है\nदेखे से ताप हरता है मन का, दुख बिनसता है।\n\n","author":"रघुवीर सहाय","title":"पानी \/ रघुवीर सहाय"},{"poem":"कौंध । दूर घोर वन में मूसलाधार वृष्टि\nदुपहर: घना ताल: ऊपर झुकी आम की डाल\nबयार: खिड़की पर खड़े, आ गई फुहार\nरात: उजली रेती के पार; सहसा दिखी\nशान्त नदी गहरी\n\nमन में पानी के अनेक संस्मरण हैं ।\n\n","author":"रघुवीर सहाय","title":"पानी के संस्मरण \/ रघुवीर सहाय"},{"poem":"जब मैं तुम्हारी दया अंगीकार करता हूँ\nकिस तरह मन इतना अकेला हो जाता है?\n\nसारे संसार की मेरी वह चेतना\nनिश्चय ही तुम में लीन हो जाती होगी ।\n\nतुम उस का क्या करती हो मेरी लाडली—\n—अ‍पनी व्यथा के संकोच से मुक्त होकर\nजब मैं तुम्हे प्यार करता हूँ ।\n\n","author":"रघुवीर सहाय","title":"जब मैं तुम्हें \/ रघुवीर सहाय"},{"poem":"इतने अथवा ऐसे शब्द कहाँ हैं जिनसे\nमैं उन आँखों कानों नाक दाँत मुँह को\n\nपाठकवर\nआज आप के सम्मुख रख दूँ\nजैसे मैंने देखा था उनकों कल परसों।\n\nवह छवि मुझ में पुनरुज्जीवित कभी नहीं होती है\nवह मुझ में है। है वह यह है\nमैं भी यह हूँ\n\nमेरे मुख पर अक्सर जो आभा होती है।\n\n","author":"रघुवीर सहाय","title":"इतने शब्द कहाँ हैं \/ रघुवीर सहाय"},{"poem":"मत पूछना हर बार मिलने पर कि \"कैसे हैं\"\nसुनो, क्या सुन नहीं पड़ता तुम्हें संवाद मेरे क्षेम का,\nलो, मैं समझता था कि तुम भी कष्ट में होंगी\nतुम्हें भी ज्ञात होगा दर्द अपने इस अधूरे प्रेम का ।\n\n","author":"रघुवीर सहाय","title":"मत पूछना \/ रघुवीर सहाय"},{"poem":"बट्टू जी के लिए\n\nहम दोनों अभी तक चलते-फिरते हैं\nलोगबाग़ आते हैं हमारे पास\nहम भी मिलते-जुलते रहते हैं\nएक हौल बैठ गया है मगर मन में\nकि यह सब बेकार है\nहममें से किसी को न जाने कब\nजाना पड़ जा सकता है\nहम दोनों अकेले रह जाने को\nतैयार नहीं।\n\n(बट्टू जी यानी कवि-पत्नी विमलेश्वरी सहाय)\n\n","author":"रघुवीर सहाय","title":"हम दोनों \/ रघुवीर सहाय"},{"poem":"आज फिर शुरू हुआ जीवन\n\nआज मैंने एक छोटी-सी सरल-सी कविता पढ़ी\nआज मैंने सूरज को डूबते देर तक देखा\n\nजी भर आज मैंने शीतल जल से स्नान किया\n\nआज एक छोटी-सी बच्ची आई,किलक मेरे कन्धे चढ़ी\nआज मैंने आदि से अन्त तक पूरा गान किया\n\nआज फिर जीवन शुरू हुआ ।\n\n","author":"रघुवीर सहाय","title":"आज फिर शुरू हुआ \/ रघुवीर सहाय"},{"poem":"धधकती धूप में रामू खड़ा है \nखड़ा भुलभुल में बदलता पाँव रह रह \nबेचता अख़बार जिसमें बड़े सौदे हो रहे हैं । \n\nएक प्रति पर पाँच पैसे कमीशन है, \nऔर कम पर भी उसे वह बेच सकता है \nअगर हम तरस खायें, पाँच रूपये दें \nअगर ख़ैरात वह ले ले । \n\nलगी पूँजी हमारी है छपाई-कल हमारी है \nख़बर हमको पता है, हमारा आतंक है, \nहमने बनाई है \nयहाँ चलती सड़क पर इस ख़बर को हम ख़रीदें क्यो? \nकमाई पाँच दस अख़बार भर की क्यों न जाने दें? \n\nवहाँ जब छाँह में रामू दुआएँ दे रहा  होगा \nख़बर वातानुकूलित कक्ष में तय कर रही होगी \nकरेगी कौन रामू के तले की भूमि पर कब्ज़ा ।\n\n","author":"रघुवीर सहाय","title":"अख़बारवाला \/ रघुवीर सहाय"},{"poem":"तोड़ो तोड़ो तोड़ो\nये पत्‍थर ये चट्टानें\nये झूठे बंधन टूटें\nतो धरती का हम जानें\nसुनते हैं मिट्टी में रस है जिससे उगती दूब है\nअपने मन के मैदानों पर व्‍यापी कैसी ऊब है\nआधे आधे गाने\n\nतोड़ो तोड़ो तोड़ो\nये ऊसर बंजर तोड़ो\nये चरती परती तोड़ो\nसब खेत बनाकर छोड़ो\nमिट्टी में रस होगा ही जब वह पोसेगी बीज को\nहम इसको क्‍या कर डालें इस अपने मन की खीज को?\nगोड़ो गोड़ो गोड़ो\n\n","author":"रघुवीर सहाय","title":"तोड़ो \/ रघुवीर सहाय"},{"poem":"राष्ट्रगीत में भला कौन वह\nभारत-भाग्य-विधाता है\nफटा सुथन्ना पहने जिसका\nगुन हरचरना गाता है।\nमखमल टमटम बल्लम तुरही\nपगड़ी छत्र चंवर के साथ\nतोप छुड़ाकर ढोल बजाकर\nजय-जय कौन कराता है। \nपूरब-पश्चिम से आते हैं\nनंगे-बूचे नरकंकाल\nसिंहासन पर बैठा,उनके\nतमगे कौन लगाता है। \nकौन-कौन है वह जन-गण-मन\nअधिनायक वह महाबली\nडरा हुआ मन बेमन जिसका\nबाजा रोज बजाता है।\n\n","author":"रघुवीर सहाय","title":"अधिनायक \/ रघुवीर सहाय"},{"poem":"मैंने कहा डपटकर\nये सेब दागी हैं\nनहीं नहीं साहब जी\nउसने कहा होता\nआप निश्चिंत रहें\nतभी उसे खाँसी का दौरा पड़ गया\nउसका सीना थामे खाँसी यही कहने लगी ।\n\n","author":"रघुवीर सहाय","title":"सेब बेचना \/ रघुवीर सहाय"},{"poem":"अरे अब ऐसी कविता लिखो\nकि जिसमें छंद घूमकर आय\nघुमड़ता जाय देह में दर्द\nकहीं पर एक बार ठहराय\n\nकि जिसमें एक प्रतिज्ञा करूं\nवही दो बार शब्द बन जाय\nबताऊँ बार-बार वह अर्थ\nन भाषा अपने को दोहराय\n\nअरे अब ऐसी कविता लिखो\nकि कोई मूड़ नहीं  मटकाय\nन कोई पुलक-पुलक रह जाय\nन कोई बेमतलब अकुलाय\n\nछंद से जोड़ो अपना आप\nकि कवि की व्यथा हृदय सह जाय\nथामकर हँसना-रोना आज\nउदासी होनी की कह जाय ।\n\n","author":"रघुवीर सहाय","title":"अरे अब ऐसी कविता लिखो \/ रघुवीर सहाय"},{"poem":"युक्ति के सारे नियंत्रण तोड़ डाले,\nमुक्ति के कारण नियम सब छोड़ डाले,\nअब तुम्हारे बंधनों की कामना है|\n\nविरह यामिनी में न पल भर नींद आई,\nक्यों मिलन के प्रात वह नैनों समाई,\nएक क्षण में ही तो मिलन में जागना है| \n\nयह अभागा प्यार ही यदि है भुलाना,\nतो विरह के वे कठिन क्षण भूल जाना,\nहाय जिनका भूलना मुझको मना है |\n\nमुक्त हो उच्छ्वास अंबर मापता है,\nतारकों के पास जा कुछ काँपता है,\nश्वास के हर कम्प में कुछ याचना है|\n\n","author":"रघुवीर सहाय","title":"याचना \/ रघुवीर सहाय"},{"poem":"हिलती हुई मुँडेरें हैं और चटखे हुए हैं पुल\nबररे हुए दरवाज़े हैं और धँसते हुए चबूतरे\n\nदुनिया एक चुरमुरायी हुई-सी चीज़ हो गई है\nदुनिया एक पपड़ियायी हुई-सी चीज़ हो गई है\n\nलोग आज भी खुश होते हैं\nपर उस वक़्त एक बार तरस ज़रूर खाते हैं\nलोग ज़्यादातर वक़्त संगीत सुना करते हैं\nपर साथ-साथ और कुछ ज़रूर करते रहते हैं\nमर्द मुसाहबत किया करते हैं, बच्चे स्कूल का काम\nऔरतें बुना करती हैं - दुनिया की सब औरतें मिलकर\nएक दूसरे के नमूनोंवाला एक अनंत स्वेटर\nदुनिया एक चिपचिपायी हुई-सी चीज़ हो गई है ।\n\nलोग या तो कृपा करते हैं या खुशामद करते हैं\nलोग या तो ईर्ष्या करते हैं या चुगली खाते हैं\nलोग या तो शिष्टाचार करते हैं या खिसियाते हैं\nलोग या तो पश्चाताप करते हैं या घिघियाते हैं\nन कोई तारीफ़ करता है न कोई बुराई करता है\nन कोई हँसता है न कोई रोता है\nन कोई प्यार करता है न कोई नफ़रत\nलोग या तो दया करते हैं या घमंड\nदुनिया एक फँफुदियायी हुई-चीज़ हो गई है ।\n\nलोग कुछ नहीं करते जो करना चाहिए तो लोग करते क्या हैं\nयही तो सवाल है कि लोग करते क्या हैं अगर कुछ करते हैं\nलोग सिर्फ़ लोग हैं, तमाम लोग, मार तमाम लोग\nलोग ही लोग हैं चारों तरफ़ लोग, लोग, लोग\nमुँह बाये हुए लोग और आँख चुँधियाये हुए लोग\n\nकुढ़ते हुए लोग और बिराते हुए लोग\nखुजलाते हुए लोग और सहलाते हुए लोग\nदुनिया एक बजबजायी हुई-सी चीज़ हो गई है ।\n\n","author":"रघुवीर सहाय","title":"दुनिया \/ रघुवीर सहाय"},{"poem":"पढ़िए गीता\nबनिए सीता\nफिर इन सब में लगा पलीता\nकिसी मूर्ख की हो परिणीता\nनिज घर-बार बसाइए ।\n\nहोंय कँटीली\nआँखें गीली\nलकड़ी सीली, तबियत ढीली\nघर की सबसे बड़ी पतीली\nभरकर भात पसाइए ।\n\n","author":"रघुवीर सहाय","title":"पढ़िए गीता \/ रघुवीर सहाय"},{"poem":"मैं नशे में धुत था आधी रात के सुनसान में \nएक कविता बोलता जाता था अपनी जान में \n\nकुछ मिनट पहले किए थे बिल पे मैंने दस्तख़त\nख़ानसामा सोचता होगा कि यह सब है मुफ़्त\n\nतुम जो चाहो खा लो पी लो और यह सिगरेट लो \nसुन के मुझको देखता था वह कि अपने पेट को?\n\nफिर कहा रख कर के सिगरेट जेब में मेरे लिए\nआज पी लूँगा इसे पर कल तो बीड़ी चाहिए\n\nएक बंडल साठ पैसे का बहुत चल जाएगा\nउसकी ठंडी नज़र कहती थी कि कल, कल आएगा\n\nहोश खो बैठे हो तुम कल की ख़बर तुमको नहीं\nतुम जहाँ हो दर असल उस जगह पर तुम हो नहीं\n\nकितने बच्चे हैं? कहाँ के हो? यहाँ घर है कहाँ?\nचार हैं, बिजनौर का हूँ, घर है मस्जिद में मियाँ\n\nकोरमा जो लिख दिया मैंने तुम्हारे वास्ते\nख़ुद वो खा लोगे कि ले जाओगे घर के वास्ते?\n\nसुन के वो चुप हो गया और मुझको ये अच्छा लगा\nलड़खड़ा कर मैं उठा और भाव यह मन में जगा\n\nएक चटोरे को नहीं उस पर तरस खाने का हक़\nउफ़ नशा कितना बड़ा सिखला गया मुझको सबक़\n\nघर पे जाकर लिख के रख लूँगा जो मुझमें हो गया\nसोच कर मैं घर तो पहुँचा पर पहुँचकर सो गया\n\nउठ के वह कविता न आई अक़्ल पर आई ज़रूर\nउसको कितना होश था और मुझको कितना था सरूर\n\n","author":"रघुवीर सहाय","title":"नशे में दया \/ रघुवीर सहाय"},{"poem":"पतझर के बिखरे पत्तों पर चल आया मधुमास,\nबहुत दूर से आया साजन दौड़ा-दौड़ा\nथकी हुई छोटी-छोटी साँसों की कम्पित\nपास चली आती हैं ध्वनियाँ\nआती उड़कर गन्ध बोझ से थकती हुई सुवास\n\nबन की रानी, हरियाली-सा भोला अन्तर\nसरसों के फूलों-सी जिसकी खिली जवानी\nपकी फसल-सा गरुआ गदराया जिसका तन\nअपने प्रिय को आता देख लजायी जाती।\nगरम गुलाबी शरमाहट-सा हल्का जाड़ा\nस्निग्ध गेहुँए गालों पर कानों तक चढ़ती लाली जैसा\nफैल रहा है।\nहिलीं सुनहली सुघर बालियाँ!\nउत्सुकता से सिहरा जाता बदन\nकि इतने निकट प्राणधन\nनवल कोंपलों से रस-गीले ओंठ खुले हैं\nमधु-पराग की अधिकाई से कंठ रुँधा है\nतड़प रही है वर्ष-वर्ष पर मिलने की अभिलाष।\n\nउजड़ी डालों के अस्थिजाल से छनकर भू पर गिरी धूप\nलहलही फुनगियों के छत्रों पर ठहर गई अब\nऐसा हरा-रुपहला जादू बनकर जैसे\nनीड़ बसे पंछी को लगनेवाला टोना,\nमधुरस उफना-उफनाकर आमों के बिरवों में बौराया\nउमंग-उमंग उत्कट उत्कंठा मन की पिक-स्वर बनकर चहकी\nअंगड़ाई सुषमा की बाहों ने सारा जग भेंट लिया\nगउझर फूलों की झुकी बेल\nमह-मह चम्पा के एक फूल से विपिन हुआ।\n\nयह रंग उमंग उत्साह सृजनमयी प्रकृति-प्रिया का\nचिकना ताज़ा सफल प्यार फल और फूल का\nयह जीवन पर गर्व कि जिससे कलि इतरायी\nजीवन का सुख भार कि जिससे अलि अलसाया।\nतुहिन-बिन्दु-सजलानुराग यह रंग-विरंग सिन्दुर सुहाग\nजन-पथ के तीर-तीर छिटके,\nजन-जन के जीवन में ऐसे\nमिल जाए जैसे नयी दुल्हन\nसे पहली बार सजन मिलते हैं\nनव आशाओं का मानव को बासन्ती उपहार\nमिले प्यार में सदा जीत हो, नहीं कभी हो हार।\nजिनको प्यार नहीं मिल पाया\nइन्हें फले मधुमास।\nपतझर के बिखरे पत्तों पर चल आया मधुमास।\n\n","author":"रघुवीर सहाय","title":"बसंत \/ रघुवीर सहाय"},{"poem":"मैं कभी-कभी कमरे के कोने में जाकर\nएकांत जहाँ पर होता है,\nचुपके से एक पुराना काग़ज़ पढ़ता हूँ,\n\nमेरे जीवन का विवरण उसमें लिखा हुआ,\nवह एक पुराना प्रेम-पत्र है जो लिखकर\nभेजा ही नहीं गया, जिसका पानेवाला,\nकाफ़ी दिन बीते गुज़र चुका।\n\nउसके अक्षर-अक्षर में हैं इतिहास छिपे\nछोटे-मोटे,\nथे जो मेरे अपने, वे कुछ विश्वास छिपे,\nसंशय केवल इतना ही उसमें व्यक्त हुआ,\nक्या मेरा भी सपना सच्चा हो सकता है?\nजैसे-जैसे उसका नीला काग़ज़ पड़ता जाता फीका\nवैसे-वैसे मेरा निश्चय, यह पक्का होता जाता है\nप्रत्याशा की आशा में कोई तथ्य नहीं\nउत्तर पाकर ही पाऊँगा कृतकृत्य नहीं\nलेकिन जो आशा की,\nजो पूछे प्रश्न कभी\nअच्छा ही किया उन्हें जो मैंने पूछ लिया।\n\n","author":"रघुवीर सहाय","title":"भला \/ रघुवीर सहाय"},{"poem":"दूसरे तीसरे \nजब इधर से निकलता हूँ\nदेखता हूँ, \nअरे, इस वर्ष गुलमोहर में \nअभी तक फूल नहीं आया\n\n- इसी तरह आशा करते रहना \nकितना अच्छा है\nविश्वास रहता है कि वह प्रज्वलित\nमैं भूल नहीं आया ।\n\n","author":"रघुवीर सहाय","title":"प्रतीक्षा \/ रघुवीर सहाय"},{"poem":"देखो शाम घर जाते बाप के कंधे पर\nबच्चे की ऊब देखो\nउसको तुम्हारी अंग्रेज़ी कह नहीं सकती\nऔर मेरी हिंदी  \nकह नहीं पाएगी\nअगले साल\n\n","author":"रघुवीर सहाय","title":"दर्द \/ रघुवीर सहाय"},{"poem":"कई कोठरियाँ थीं कतार में\nउनमें किसी में एक औरत ले जाई गई\nथोड़ी देर बाद उसका रोना सुनाई दिया\n\nउसी रोने से हमें जाननी थी एक पूरी कथा\nउसके बचपन से जवानी तक की कथा\n\n","author":"रघुवीर सहाय","title":"औरत की ज़िन्दगी \/ रघुवीर सहाय"},{"poem":"हमारी हिंदी एक दुहाजू की नई बीबी है\nबहुत बोलने वाली बहुत खानेवाली बहुत सोनेवाली\n\nगहने गढ़ाते जाओ\nसर पर चढ़ाते जाओ\n\nवह मुटाती जाए\nपसीने से गन्धाती जाए घर का माल मैके पहुँचाती जाए\n\nपड़ोसिनों से जले\nकचरा फेंकने को लेकर लड़े\n\nघर से तो ख़ैर निकलने का सवाल ही नहीं उठता\nऔरतों को जो चाहिए घर ही में है\n\nएक महाभारत है  एक रामायण है  तुलसीदास की भी राधेश्याम की भी\nएक नागिन की स्टोरी बमय गाने\nऔर एक खारी बावली में छपा कोकशास्त्र\nएक खूसट महरिन है परपंच के लिए\nएक अधेड़ खसम है जिसके प्राण अकच्छ किये जा सकें\nएक गुचकुलिया-सा आँगन  कई कमरे कुठरिया एक के अंदर एक\nबिस्तरों पर चीकट तकिए   कुरसियों पर गौंजे हुए उतारे कपड़े\nफ़र्श पर ढंनगते गिलास\nखूंटियों पर कुचैली चादरें जो कुएँ पर ले जाकर फींची जाएँगी\n\nघर में सबकुछ है जो औरतों को चाहिए\nसीलन भी और अंदर की कोठरी में पाँच सेर सोना भी\nऔर संतान भी जिसका जिगर बढ गया है\nजिसे वह मासिक पत्रिकाओं पर हगाया करती है\nऔर ज़मीन भी जिस पर हिंदी भवन बनेगा\n\nकहनेवाले चाहे कुछ कहें\nहमारी हिंदी सुहागिन है  सती है  खुश है\nउसकी साध यही है कि खसम से पहले मरे\nऔर तो सब ठीक है पर पहले खसम उससे बचे\nतब तो वह अपनी साध पूरी करे ।\n\n(1957)\n\n","author":"रघुवीर सहाय","title":"हमारी हिंदी \/ रघुवीर सहाय"},{"poem":"घोड़ा \nबिना सवार के\n\nगली में \nदौड़ता जाता है\n\nमुड़ कर देखता है मुझे।\n\n","author":"रघुवीर सहाय","title":"दृश्य-1 \/ रघुवीर सहाय"},{"poem":"चाँद की \nकुछ आदतें हैं।\nएक तो वह पूर्णिमा के दिन \nबड़ा-सा निकल आता है\nबड़ा नकली (असल शायद वही हो) ।\n\nदूसरी यह, \nनीम की सूखी टहनियों से लटककर\nटँगा रहता है (अजब चिमगादड़ी आदत!)\n\nतथा यह तीसरी भी \nबहुत उम्दा है\nकि मस्जिद की मीनारों और गुंबद की पिछाड़ी से\nज़रा मुड़िया उठाकर मुँह बिराता है हमें!\n\nयह चाँद! \nइसकी आदतें कब ठीक होंगी?\n\n","author":"रघुवीर सहाय","title":"चाँद की आदतें \/ रघुवीर सहाय"},{"poem":"अगर कहीं मैं तोता होता \nतोता होता तो क्या होता?\nतोता होता।\nहोता तो फिर?\n\nहोता, 'फिर' क्या?\nहोता क्या? मैं तोता होता ।\nतोता तोता तोता तोता\nतो तो तो तो ता ता ता ता\nबोल पट्ठे सीता राम\n\n","author":"रघुवीर सहाय","title":"अगर कहीं मैं तोता होता \/ रघुवीर सहाय"},{"poem":"नीम में बौर आया\n\nइसकी एक सहज गन्ध होती है\nमन को खोल देती है गन्ध वह\nजब मति मन्द होती है\n\nप्राणों ने एक और सुख का परिचय पाया ।\n\n(1954)\n\n","author":"रघुवीर सहाय","title":"बौर \/ रघुवीर सहाय"},{"poem":"कौंध । दूर घोर वन में मूसलाधार वृष्टि\nदुपहर: घना ताल: ऊपर झुकी आम की डाल\nबयार: खिड़की पर खड़े, आ गई फुहार\nरात: उजली रेती के पार; सहसा दिखी\nशान्त नदी गहरी\n\nमन में पानी के अनेक संस्मरण हैं ।\n\n","author":"रघुवीर सहाय","title":"पानी के संस्मरण \/ रघुवीर सहाय"},{"poem":"वही आदर्श मौसम\n\nऔर मन में कुछ टूटता-सा:\n\nअनुभव से जानता हूँ कि यह वसंत है\n\n","author":"रघुवीर सहाय","title":"वसंत \/ रघुवीर सहाय"},{"poem":"अंग्रेज़ों ने\nअंग्रेज़ी पढ़ा कर \nप्रजा बनाई \n\nअंग्रेज़ी पढ़ा कर \nअब हम\nप्रजा बना रहे हैं।\n\n","author":"रघुवीर सहाय","title":"अँग्रेज़ी \/ रघुवीर सहाय"},{"poem":"बंदूकें मकान की तरफ़\n\nमकानों में लोग\nसड़क पर \n\nएक एंबुलेंस, एक लाश गाड़ी\nऔर एक पुलिस वैन\n\n","author":"रघुवीर सहाय","title":"दृश्य-2 \/ रघुवीर सहाय"},{"poem":"चंद्रकांत बावन में प्रेम में डूबा था\nसत्तावन में चुनाव उसको अजूबा था\nबासठ में चिंतित उपदेश से ऊबा था\nसरसठ में लोहिया था और ...और क्यूबा था\nफिर जब बहत्तर में वोट पड़ा तो यह मुल्क नहीं था\nहर जगह एक सूबेदार था हर जगह सूबा था\n\nअब बचा महबूबा पर महबूबा था कैसे लिखूँ\n\n","author":"रघुवीर सहाय","title":"अतुकांत चंद्रकांत \/ रघुवीर सहाय"},{"poem":"बच्चा गोद में लिए\nचलती बस में\nचढ़ती स्त्री\n\nऔर मुझमें कुछ दूर घिसटता जाता हुआ।\n\n","author":"रघुवीर सहाय","title":"चढ़ती स्त्री \/ रघुवीर सहाय"},{"poem":"लखूखा आदमी दुनिया में रहता है\nमेरे उस दर्द से अनजान जो कि हर वक़्त\nमुझे रहता है हिन्दी में दर्द की सैकड़ों\nकविताओं के बावजूद\n\nऔर लाखों आदमियों का जो दर्द मैं जानता हूँ\nउससे अनजान\nलखूखा आदमी दुनिया में रहे जाता है।\n\n(4.2.61)\n\n","author":"रघुवीर सहाय","title":"लाखों का दर्द \/ रघुवीर सहाय"},{"poem":"ये और आया है एक हल्ला, जो बच सकें तो कहो कि बचिए\nजो बच न पायें तो क्या करूँ मैं, जो बच गये तो बहुत समझिए\nसुकवि की मुश्किल को कौन समझे, सुकवि की मुश्किल सुकवि की मुश्किल\nकिसी ने उनसे नहीं कहा था कि आइए आप काव्य रचिए ।\n\n(1959)\n\n","author":"रघुवीर सहाय","title":"सुकवि की मुश्किल \/ रघुवीर सहाय"},{"poem":"वही आदर्श मौसम\nऔर मन में कुछ टूटता-सा:\nअनुभव से जो जानता हूँ कि यह वसन्त है ।\n\n(1953)\n\n","author":"रघुवीर सहाय","title":"वसन्त \/ रघुवीर सहाय"},{"poem":"तुममें कहीं कुछ है\nकि तुम्हें उगता सूरज, मेमने, गिलहरियाँ, कभी-कभी का मौसम\nजंगली फूल-पत्तियाँ, टहनियाँ – भली लगती हैं\nआओ उस कुछ को हम दोनों प्यार करें\nएक दूसरे के उसी विगलित मन को स्वीकर करें।\n\n(1954)\n\n","author":"रघुवीर सहाय","title":"स्वीकार \/ रघुवीर सहाय"},{"poem":"नारी बिचारी है\nपुरूष की मारी है\nतन से क्षुधित है\nमन से मुदित है\nलपककर झपककर\nअन्त में चित है\n\n(1954)\n\n","author":"रघुवीर सहाय","title":"नारी \/ रघुवीर सहाय"},{"poem":"नीम में बौर आया\n\nइसकी एक सहज गन्ध होती है\nमन को खोल देती है गन्ध वह\nजब मति मन्द होती है\n\nप्राणों ने एक और सुख का परिचय पाया ।\n\n(1954)\n\n","author":"रघुवीर सहाय","title":"बौर \/ रघुवीर सहाय"},{"poem":"न सही आज रात को कविता\nकाग़ज़ पेंसिल सिरहाने रख कर सोने की आदत में \nआज एक नागा हो रहा है\nऔर भी अकेला हो रहा हूँ मैं और अपने में पूरा।\n\n","author":"रघुवीर सहाय","title":"एक रात नागा \/ रघुवीर सहाय"},{"poem":"कुछ भी रचो सबके विरूद्ध होता है\nइस दुनिया में जहाँ सब सहमत हैं\nक्या होते हैं मित्र कौन होते हैं मित्र\nजो यह ज़रा-सी बात नहीं जानते\nअकेले लोगों की टोली\nदेर तक टोली नहीं रहती\nवह बिखर जाती है रक्षा की खोज में\nरक्षा की खोज में पाता है हर एक अपनी-अपनी मौत।\n\n(12.6.74)\n\n","author":"रघुवीर सहाय","title":"बिखरना \/ रघुवीर सहाय"},{"poem":"फिर जाड़ा आया फिर गर्मी आई\nफिर आदमियों के पाले से लू से मरने की खबर आई:\nन जाड़ा ज़्यादा था न लू ज़्यादा\nतब कैसे मरे आदमी\nवे खड़े रहते हैं तब नहीं दिखते,\nमर जाते हैं तब लोग जाड़े और लू की मौत बताते हैं।\n\n(फरवरी, 1972)\n\n","author":"रघुवीर सहाय","title":"ठंड से मृत्यु \/ रघुवीर सहाय"},{"poem":"मनुष्य के कल्याण के लिए\nपहले उसे इतना भूखा रखो कि वह औऱ कुछ\nसोच न पाए\nफिर उसे कहो कि तुम्हारी पहली ज़रूरत रोटी है\nजिसके लिए वह गुलाम होना भी मंज़ूर करेगा\nफिर तो उसे यह बताना रह जाएगा कि\nअपनों की गुलामी विदेशियों की गुलामी से बेहतर है\nऔर विदेशियों की गुलामी वे अपने करते हों\nजिनकी गुलामी तुम करते हो तो वह भी क्या बुरी है\nतुम्हें रोटी तो मिल रही है एक जून।\n\n(जनवरी, 1972)\n\n","author":"रघुवीर सहाय","title":"गुलामी \/ रघुवीर सहाय"},{"poem":"उसने पहले मेरा हाल पूछा\nफिर एकाएक विषय बदलकर कहा आजकल का\nसमाज देखते हुए मैं चाहता हूँ कि तुम बदलो\nफिर कहा कि अभी तक तुम अयोग्य साबित हुए हो\nइसलिए बदलो,\nफिर कहा पहले तुम अपने को बदलकर दिखाओ\nतब मैं तुमसे बात करूंगा।\n\n(1980)\n\n","author":"रघुवीर सहाय","title":"बदलो \/ रघुवीर सहाय"},{"poem":"इस विषय पर विचार का कोई प्रश्न नहीं\nनिर्णय का प्रश्न नहीं\nवक्तव्य – अभी नहीं\nफिर से समीक्षा का प्रश्न नहीं\nप्रश्न से भागता गया\nउत्तर देते हुए इस तरह बड़ा अफ़सर।\n\n","author":"रघुवीर सहाय","title":"बड़ा अफ़सर \/ रघुवीर सहाय"},{"poem":"निर्धन जनता का शोषण है\nकह कर आप हँसे\nलोकतंत्र का अंतिम क्षण है\nकह कर आप हँसे\nसबके सब हैं भ्रष्टाचारी\nकह कर आप हँसे\nचारों ओर बड़ी लाचारी\nकह कर आप हँसे\nकितने आप सुरक्षित होंगे\nमैं सोचने लगा\nसहसा मुझे अकेला पा कर\nफिर से आप हँसे\n\n","author":"रघुवीर सहाय","title":"आप की हँसी \/ रघुवीर सहाय"},{"poem":"चौड़ी सड़क गली पतली थी\nदिन का समय घनी बदली थी\nरामदास उस दिन उदास था\nअंत समय आ गया पास था\nउसे बता यह दिया गया था उसकी हत्या होगी\n\nधीरे धीरे चला अकेले\nसोचा साथ किसी को ले ले\nफिर रह गया, सड़क पर सब थे\nसभी मौन थे सभी निहत्थे\nसभी जानते थे यह उस दिन उसकी हत्या होगी\n\nखड़ा हुआ वह बीच सड़क पर\nदोनों हाथ पेट पर रख कर\nसधे क़दम रख कर के आए\nलोग सिमट कर आँख गड़ाए\nलगे देखने उसको जिसकी तय था हत्या होगी\n\nनिकल गली से तब हत्यारा\nआया उसने नाम पुकारा\nहाथ तौल कर चाकू मारा\nछूटा लोहू  का फव्वारा\nकहा नहीं था उसने आख़िर उसकी हत्या होगी\n\nभीड़ ठेल कर लौट गया वह\nमरा पड़ा है रामदास यह\nदेखो-देखो बार बार कह\nलोग निडर उस जगह खड़े रह\nलगे बुलाने उन्हें जिन्हें संशय था हत्या होगी\n\n","author":"रघुवीर सहाय","title":"रामदास \/ रघुवीर सहाय"},{"poem":"मेरा एक जीवन है\nउसमें मेरे प्रिय हैं, मेरे हितैषी हैं, मेरे गुरुजन हैं\nउसमें कोई मेरा अनन्यतम भी है\n\nपर मेरा एक और जीवन है\nजिसमें मैं अकेला हूँ\nजिस नगर के गलियारों, फुटपाथ, मैदानों में घूमा हूँ\nहँसा खेला हूँ\nउसके अनेक हैं नागर, सेठ, म्युनिस्पलम कमिश्नर, नेता\nऔर सैलानी, शतरंजबाज और आवारे\nपर मैं इस हाहाहूती नगरी में अकेला हूँ।\n\nदेह पर जो लता सी लिपटी\nआँखों में जिसनें कामना से निहारा\nदुख में जो साथ आये\nअपने वक्त पर जिन्होंने पुकारा\nजिनके विश्वास पर वचन दिये, पालन किया\nजिनका अंतरंग हो कर उनके किसी भी क्षण में मैं जिया\n\nवे सब सुहृद है, सर्वत्र हैं, सर्वदा हैं\nपर मैं अकेला हूँ।\n\nसारे संसार में फैल जायेगा एक दिन मेरा संसार\nसभी मुझे करेंगे-दो चार को छोड़-कभी न कभी प्यार\nमेरे सृजन, कर्म-कर्तव्य, मेरे आश्वासन, मेरी स्थापनायें\nऔर मेरे उपार्जन, दान-व्यय, मेरे उधार\nएक दिन मेरे जीवन को छा लेंगे- ये मेरे महत्व। \nडूब जायेगा तंत्रीनाद कवित्त रस में, राग में रंग में\nमेरा यह ममत्व\nजिससे मैं जीवित हूँ।\nमुझ परितप्त को तब आ कर वरेगी मृत्यु - मैं प्रतिकृत हूँ।\n\nपर मैं फिर भी जियुँगा\nइसी नगरी में रहूँगा\nरूखी रोटी खाउँगा और ठंड़ा पानी पियूँगा\nक्योंकि मेरा एक और जीवन है और उसमें मैं अकेला हूँ।\n\n","author":"रघुवीर सहाय","title":"मेरा जीवन \/ रघुवीर सहाय"},{"poem":"लाला दादू दयाल दलेला थे\nजेब में उनकी जितने धेला थे\nउनके लिए सब माटी का ढेला थे\nज़िंदगी में वे बिल्कुल अकेला थे\n\n","author":"रघुवीर सहाय","title":"अकेला \/ रघुवीर सहाय"},{"poem":"तुम निंदा के \nजितने वाक्य \nनिंदा में कहते हो\n\nवे \nनिंदा नहीं \nरह गए हैं \nऔर \nकेवल तुम्हारी\nघबराहट \nबताते हैं\n\n","author":"रघुवीर सहाय","title":"निंदा \/ रघुवीर सहाय"},{"poem":"कुछ भी रचो सबके विरूद्ध होता है\nइस दुनिया में जहाँ सब सहमत हैं\nक्या होते हैं मित्र कौन होते हैं मित्र\nजो यह ज़रा-सी बात नहीं जानते\nअकेले लोगों की टोली\nदेर तक टोली नहीं रहती\nवह बिखर जाती है रक्षा की खोज में\nरक्षा की खोज में पाता है हर एक अपनी-अपनी मौत।\n\n(12.6.74)\n\n","author":"रघुवीर सहाय","title":"बिखरना \/ रघुवीर सहाय"},{"poem":"कितने अनुभवों की स्मृतियाँ\nये किशोर मुँह जोहते हैं सुनने को\nपर मैं याद कर पाता हूँ तो बताते हुए डरता हूँ\nकि कहीं उन्हें पथ से भटका न दूँ\nमुझे बताना चाहिए वह सब\nजो मैंने जीवन में देखा समझा\nपरन्तु बहुत होशियारी के साथ\nमैं उन्हें अपने जैसा बनने से बचाना चाहता हूँ\n\n","author":"रघुवीर सहाय","title":"मेरे अनुभव \/ रघुवीर सहाय"},{"poem":"पुरस्कारों के नाम हिन्दी में हैं\nहथियारों के अंग्रेज़ी में\nयुद्ध की भाषा अंग्रेज़ी है\nविजय की हिन्दी\n\n","author":"रघुवीर सहाय","title":"हिन्दी \/ रघुवीर सहाय"},{"poem":"बढ़िया अँग्रेज़ी \nवह आदमी बोलने लगा\n\nजो अभी तक \nमेरी बोली बोल रहा था\n\nमैं डर गया ।\n\n","author":"रघुवीर सहाय","title":"डर \/ रघुवीर सहाय"},{"poem":"हम ग़रीबी हटाने चले\nऔर उस समाज में जहाँ आज भी दरिद्र होना दीनता नहीं\nभारतीयता की पहचान है,\n\nदासता विरोध है दमन का प्रतिकार है\n\nहम ग़रीबी हटाने चले\nहम यानी ग़रीबों से नफ़रत हिकारत परहेज़ करनेवाले\n\nहम गरीबी हटाते हैं तो ग़रीब का आत्म सम्मान लिया करते हैं\n\nइसलिए मैं तो इस तरह ग़रीबी हटाने की नीति के विरूद्ध हूँ\nक्योंकि वही तो कभी-कभी अपने सम्मान की अकेली \nरचना रह जाती है ।\n\n","author":"रघुवीर सहाय","title":"ग़रीबी \/ रघुवीर सहाय"},{"poem":"टूट रहा है यह घर जो तेरे वास्ते बनाया था\nजहाँ कहीं हो आ जाओ\n\n... नहीं यह मत लिखो \nलिखो जहाँ हो वहीं अपने को टूटने से बचाओ\n\nहम एक दिन इस घर से दूर दुनिया के कोने में कहीं\nबाँहें फैलाकर मिल जाएँगे\n\n","author":"रघुवीर सहाय","title":"बेटे से \/ रघुवीर सहाय"},{"poem":"बैंक में लड़कियाँ\nबड़ी होती जाती हैं\nऔर इतनी भीड़ से घिरी हुई एकाकी\n\nवह अपने तीस बरस \nऔरत और व्यक्ति के बनने के तीस बरस\nलिए हुए रोज़ यहाँ आती हैं वक्त से\nध्यान से सुनती है नौज़वान ग्राहक को\nखो नहीं जाती हैं स्वप्न में\nउस लड़के को कहीं जाने नहीं देती है फ़िलहाल\nफिर चला जाता है वह अपने काम से \nइस लेनदेन के बाद वह बजाती है एक सुहानी घण्टी\nदौड़कर भीड़ भर जाती है छोटे-छोटे पुरूषों की एकांत में\nकुटे-पिटे चेहरों पर लालच लिए हुए \nखिड़की से झाँकते ।\n\n","author":"रघुवीर सहाय","title":"बैंक में लड़कियाँ \/ रघुवीर सहाय"},{"poem":"प्यारे दर्शको, यह जो स्त्री आप देखते हैं सो मेरी स्त्री है\nइसकी मुझसे प्रीति है । पर यह भी मेरे लिए एक विडम्बना है\nक्योंकि मुझे इसकी प्रीति इतनी प्यारी नहीं\nजितनी यह मानती है कि है । यह सुंदर है मनोहारी नहीं,\nमधुर है, पर मतवाली नहीं, फुर्तीली है, पर चपला नहीं\nऔर बुद्धिमती है पर चंचला नहीं । देखो यही मेरी स्त्री है\nऔर इसी के संग मेरा इतना जीवन बीता है । और\nइसी के कारण अभी तक मैं सुखी था ।\nसच पूछिए तो कोई बहुत सुखी नहीं था । पर दुखिया\nराजा ने देखा कि मैं सुखी हूँ सो उसने मन में ठानी\nकि मेरे सुख का कारण न रहे तो मैं सुखी न रहूँ ।\nउसका आदेश है कि मैं इसकी हत्या कर इसको मिटा\nडालूँ । यह निर्दोष है अनजान भी । यह\nनहीं जानती कि इसका जीवन अब और अधिक\nनहीं । देखो, कितने उत्साह से यह मेरी ओर आती है ।\n\n","author":"रघुवीर सहाय","title":"मेरी स्त्री \/ रघुवीर सहाय"},{"poem":"इस ख़ुशबू के साथ जुड़ी हुई\nहै एक घटिया फ़िल्म की दास्ताँ\nरंगीन फ़िल्म की\nऊबे अँधेरे में\nखड़े हुए बाहर निकलने से पहले बंद होते हुए\nकमरे में\nएक बार\nभीड़ में\nजान-बूझ\nकर चीख़\nना होगा\nजिंदा रहने के लिए\nभौंचक बैठी हुई रह जाएँ\nपीली कन्याएँ\nसीली चाचियों के पास\nटिकी रहे क्षण-भर को पेट पर\nयौवन के एक महान क्षण की मरोड़\nफ़िर साँस छोड़ कर चले\nजनता\nसुथन्ना सम्हालती\nसारी जाति एक झूठ को पीकर\nएक हो गयी फ़िल्म के बाद\nएक शर्म को पीकर युद्ध के बाद\nसारी जाति एक\nइस हाथ को देखो\nजिसमे हथियार नहीं\nऔर अपनी घुटन को समझो, मत\nघुटन को समझो अपनी\nकि भाषा कोरे वादों से\nवायदों से भ्रष्ट हो चुकी है सबकी\nन सही यह कविता\nयह मेरे हाथ की छटपटाहट सही\nयह कि मैं घोर उजाले में खोजता हूँ\nआग\nजब कि हर अभिव्यक्ति\nव्यक्ति नहीं\nअभिव्यक्ति\nजली हुई लकड़ी है न कोयला न राख\nक्रोध, नक्कू क्रोध, कातर क्रोध\nतुमने किस औरत पर उतारा क्रोध\nवह जो दिखलाती है पैर पीठ और फ़िर\nभी किसी वस्तु का विज्ञापन नहीं है\nमूर्ख, धर्मयुग में अस्तुरा बेचती है वह\nकुछ नहीं देती है बिस्तर में बीस बरस के मेरे\nअपमान का जवाब\nहर साल एक और नौजवान घूँसा\nदिखाता है मेज़ पर पटकता है\nबूढों की बोली में खोखले इरादे दोहराता है\nहाँ हमसे हुई जो ग़लती सो हुई\nकहकर एक बूढा उठ\nएक सपाट एक विराट एक खुर्राट समुदाय को\nसिर नवाता है\n\nहर पांच साल बाद निर्वाचन\nजड़ से बदल देता है साहित्य अकादमी\nऔरत वही रहती है वही जाति\nया तो अश्लील पर हंसती है या तो सिद्धान्त पर\nसेना का नाम सुन देशप्रेम के मारे\nमेजें बजाते हैं\nसभासद भद भद कोई नहीं हो सकती\nराष्ट्र की\nसंसद एक मंदिर है जहाँ किसी को द्रोही कहा नहीं\nजा सकता\nदूधपिये मुँहपोंछे आ बैठे जीवनदानी गोंद-\nदानी सदस्य तोंद सम्मुख धर\nबोले कविता में देशप्रेम लाना हरियाली प्रेम लाना\nआइसक्रीम लाना है\nभोला चेहरा बोला\nआत्मा नें नकली जबड़ेवाला मुँह खोला\nदस मंत्री बेईमान और कोई अपराध सिद्ध नहीं\nकाल रोग का फल है अकाल अनावृष्टि का\nयह भारत एक महागद्दा है प्रेम का\nओढने-बिछाने को, धारण कर\nधोती महीन सदानंद पसरा हुआ\nदौड़े जाते हैं डरे लदेफंदे भारतीय\nरेलगाड़ी की तरफ़\nथकी हुई औरत के बड़े दाँत\nबाहर गिराते हैं उसकी बची-खुची शक्ति\nउसकी बच्ची अभी तीस साल तक\nअधेड़ होने के तीसरे दर्जे में\nमातृभूमि के सम्मान का सामान ढ़ोती हुई\nजगह ढूँढती रहे\nचश्मा लगाए हुए एक सिलाई-मशीन\nकंधे उठाये हुए\n\nवे भागे जाते हैं जैसे बमबारी के\nबाद भागे जाते हों नगर-निगम की\nसड़ांध लिये-दिये दूसरे शहर को\nअलग-अलग वंश के वीर्य के सूखे\nअंडकोष बाँध .\nभोंपू ने कहा\nपांच बजकर ग्यारह मिनट सत्रह डाउन नौ\nनंबर लेटफारम\nसिर उठा देखा विज्ञापन में फ़िल्म के लड़की\nमोटाती हुई चढ़ी प्राणनाथ के सिर उसे\nकहीं नहीं जाना है.\nपाँच दल आपस में समझौता किये हुए\nबड़े-बड़े लटके हुए स्तन हिलाते हुए\nजाँघ ठोंक एक बहुत दूर देश की विदेश नीति पर\nहौंकते डौंकते मुँह नोच लेते हैं\nअपने मतदाता का\n\nएक बार जान-बूझकर चीख़ना होगा\nज़िंदा रहने के लिये\nदर्शकदीर्घा में से\nरंगीन फ़िल्म की घटिया कहानी की\nसस्ती शायरी के शेर\nसंसद-सदस्यों से सुन\nचुकने के बाद.\n\n","author":"रघुवीर सहाय","title":"फ़िल्म के बाद चीख़ \/ रघुवीर सहाय"},{"poem":"खोंखियाते हैं, किंकियाते हैं, घुन्‍नाते हैं\nचुल्‍लु में उल्‍लू हो जाते हैं\n\nमिनमिनाते हैं, कुड़कुड़ाते हैं\nसो जाते हैं, बैठ जाते हैं, बुत्ता दे जाते हैं\n\nझांय झांय करते है, रिरियाते हैं,\nटांय टांय करते हैं, हिनहिनाते हैं\nगरजते हैं, घिघियाते हैं\nठीक वक़्त पर चीं बोल जाते हैं\n\nसभी लुजलुजे हैं, थुलथुल है, लिब लिब हैं,\nपिलपिल हैं,\nसबमें पोल है, सब में झोल है, सभी लुजलुजे हैं।\n\n","author":"रघुवीर सहाय","title":"सभी लुजलुजे हैं \/ रघुवीर सहाय"},{"poem":"रोया हूँ मैं भी किताब पढकर के\nपर अब याद नहीं कौन-सी\nशायद वह कोई वृत्तांत था\nपात्र जिसके अनेक\nबनते थे चारों तरफ से मंडराते हुए आते थे\nपढता जाता और रोता जाता था मैं\nक्षण भर में सहसा पहचाना\nयह पढ़ता कुछ और हूँ\nरोता कुछ और हूँ\nदोनों जुड गये हैं पढना किताब का\nऔर रोना मेरे व्यक्ति का\n\nलेकिन मैने जो पढा था\nउसे नहीं रोया था\nपढने ने तो मुझमें रोने का बल दिया\nदुख मैने पाया था बाहर किताब के जीवन से\n\nपढ़ता जाता और रोता जाता था मैं\nजो पढ़ता हूँ उस पर मैं नही रोता हूँ\nबाहर किताब के जीवन से पाता हूँ\nरोने का कारण मैं\nपर किताब रोना संभव बनाती है.\n\n","author":"रघुवीर सहाय","title":"किताब पढ़कर रोना \/ रघुवीर सहाय"}]
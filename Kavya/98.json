[{"title":"ससुर जी उवाच \/ अशोक चक्रधर","author":"अशोक चक्रधर","poem":"डरते झिझकते\nसहमते सकुचाते\nहम अपने होने वाले\nससुर जी के पास आए,\nबहुत कुछ कहना चाहते थे\nपर कुछ \nबोल ही नहीं पाए।\n\nवे धीरज बँधाते हुए बोले-\nबोलो!\nअरे, मुँह तो खोलो।\n\nहमने कहा-\nजी. . . जी \nजी ऐसा है \nवे बोले-\nकैसा है?\n\nहमने कहा-\nजी. . .जी ह़म\nहम आपकी लड़की का\nहाथ माँगने आए हैं।\n\nवे बोले\nअच्छा!\nहाथ माँगने आए हैं!\nमुझे उम्मीद नहीं थी\nकि तू ऐसा कहेगा,\nअरे मूरख!\nमाँगना ही था \nतो पूरी लड़की माँगता\nसिर्फ़ हाथ का क्या करेगा?\n\n"},{"title":"तेरा है \/ अशोक चक्रधर","author":"अशोक चक्रधर","poem":"तू गर दरिन्दा है तो ये मसान तेरा है,\nअगर परिन्दा है तो आसमान तेरा है।\n\nतबाहियां तो किसी और की तलाश में थीं\nकहां पता था उन्हें ये मकान तेरा है।\n\nछलकने मत दे अभी अपने सब्र का प्याला,\nये सब्र ही तो असल इम्तेहान तेरा है।\n\nभुला दे अब तो भुला दे कि भूल किसकी थी\nन भूल प्यारे कि हिन्दोस्तान तेरा है।\n\nन बोलना है तो मत बोल ये तेरी मरज़ी\nहै, चुप्पियों में मुकम्मिल बयान तेरा है।\n\nतू अपने देश के दर्पण में ख़ुद को देख ज़रा\nसरापा जिस्म ही देदीप्यमान तेरा है।\n\nहर एक चीज़ यहां की, तेरी है, तेरी है,\nतेरी है क्योंकि सभी पर निशान तेरा है।\n\nहो चाहे कोई भी तू, हो खड़ा सलीक़े से\nये फ़िल्मी गीत नहीं, राष्ट्रगान तेरा है।\n\n"},{"title":"कामना \/ अशोक चक्रधर","author":"अशोक चक्रधर","poem":"सुदूर कामना\nसारी ऊर्जाएं \nसारी क्षमताएं खोने पर, \nयानि कि\nबहुत बहुत\nबहुत बूढ़ा होने पर,\nएक दिन चाहूंगा\nकि तू मर जाए।\n(इसलिए नहीं बताया \nकि तू डर जाए।)\n\nहां उस दिन\nअपने हाथों से \nतेरा संस्कार करुंगा,\nउसके ठीक एक महीने बाद \nमैं मरूंगा।\nउस दिन मैं \nतुझ मरी हुई का \nसौंदर्य देखूंगा,\nतेरे स्थाई मौन से सुनूंगा।\n\nक़रीब,\nऔर क़रीब जाते हुए \nपहले मस्तक \nऔर अंतिम तौर पर \nचरण चूमूंगा।\nअपनी बुढ़िया की\nझुर्रियों के साथ-साथ\nउसकी एक-एक ख़ूबी गिनूंगा \nउंगलियों से।\nझुर्रियों से ज़्यादा\nख़ूबियां होंगी\nऔर फिर गिनते-गिनते \nगिनते-गिनते\nउंगलियां कांपने लगेंगी\nअंगूठा थक जाएगा।\n\nफिर मन-मन में गिनूंगा\nपूरे महीने गिनता रहूंगा\nबहुत कम सोउंगा,\nऔर छिपकर नहीं\nअपने बेटे-बेटी\nपोते-पोतियों के सामने\nआंसुओं से रोऊंगा।\n\nएक महीना \nहालांकि ज़्यादा है\nपर मरना चाहूंगा\nएक महीने ही बाद,\nऔर उस दौरान\nताज़ा करूंगा\nतेरी एक-एक याद।\n\nआस्तिक हो जाऊंगा\nएक महीने के लिए \nबस तेरा नाम जपूंगा\nऔर ढोऊंगा\nफालतू जीवन का साक्षात् बोझ\nहर पल तीसों रोज़।\n\nइन तीस दिनों में\nकाग़ज़ नहीं छूउंगा\nक़लम नहीं छूउंगा\nअख़बार नहीं पढूंगा \nसंगीत नहीं सुनूंगा\nबस अपने भीतर\nतुझी को गुंजाउंगा\nऔर तीसवीं रात के\nगहन सन्नाटे में\nखटाक से मर जाउंगा।\n\n"},{"title":"गुनह करेंगे \/ अशोक चक्रधर","author":"अशोक चक्रधर","poem":"हम तो करेंगे \n\nगुनह करेंगे\nपुनह करेंगे।\nवजह नहीं\nबेवजह करेंगे।\n\nकल से ही लो\nकलह करेंगे।\nजज़्बातों को\nजिबह करेंगे\nनिर्लज्जों से\nनिबह करेंगे\nसुलगाने को\nसुलह करेंगे।\nहम ज़ालिम क्यों\nजिरह करेंगे\n\nसंबंधों में\nगिरह करेंगे\nरस विशेष में\nविरह करेंगे\nजो हो, अपनी\nतरह करेंगे\nरात में चूके\nसुबह करेंगे\n\nगुनह करेंगे\nपुनह करेंगे\n\n"},{"title":"परदे हटा के देखो \/ अशोक चक्रधर","author":"अशोक चक्रधर","poem":"ये घर है दर्द का घर, परदे हटा के देखो,\nग़म हैं हंसी के अंदर, परदे हटा के देखो।\n\nलहरों के झाग ही तो, परदे बने हुए हैं,\nगहरा बहुत समंदर, परदे हटा के देखो।\n\nचिड़ियों का चहचहाना, पत्तों का सरसराना,\nसुनने की चीज़ हैं पर, परदे हटा के देखो।\n\nनभ में उषा की रंगत, सूरज का मुस्कुराना\nये ख़ुशगवार मंज़र, परदे हटा के देखो।\n\nअपराध और सियासत का इस भरी सभा में,\nहोता हुआ स्वयंवर, परदे हटा के देखो।\n\nइस ओर है धुआं सा, उस ओर है कुहासा,\nकिरणों की डोर बनकर, परदे हटा के देखो।\n\nऐ चक्रधर ये माना, हैं ख़ामियां सभी में,\nकुछ तो मिलेगा बेहतर, परदे हटा के देखो।\n\n"},{"title":"पोल-खोलक यंत्र \/ अशोक चक्रधर","author":"अशोक चक्रधर","poem":"ठोकर खाकर हमने\nजैसे ही यंत्र को उठाया,\nमस्तक में शूं-शूं की ध्वनि हुई\nकुछ घरघराया।\nझटके से गरदन घुमाई,\nपत्नी को देखा\nअब यंत्र से\nपत्नी की आवाज़ आई-\nमैं तो भर पाई!\nसड़क पर चलने तक का\nतरीक़ा नहीं आता,\nकोई भी मैनर\nया सली़क़ा नहीं आता।\nबीवी साथ है\nयह तक भूल जाते हैं,\nऔर भिखमंगे नदीदों की तरह\nचीज़ें उठाते हैं।\n....इनसे\nइनसे तो\nवो पूना वाला\nइंजीनियर ही ठीक था,\nजीप में बिठा के मुझे शॉपिंग कराता\nइस तरह राह चलते\nठोकर तो न खाता।\nहमने सोचा-\nयंत्र ख़तरनाक है!\nऔर ये भी एक इत्तेफ़ाक़ है\nकि हमको मिला है,\nऔर मिलते ही\nपूना वाला गुल खिला है।\n\nऔर भी देखते हैं\nक्या-क्या गुल खिलते हैं?\nअब ज़रा यार-दोस्तों से मिलते हैं।\nतो हमने एक दोस्त का\nदरवाज़ा खटखटाया\nद्वार खोला, निकला, मुस्कुराया,\nदिमाग़ में होने लगी आहट\nकुछ शूं-शूं\nकुछ घरघराहट।\nयंत्र से आवाज़ आई-\nअकेला ही आया है,\nअपनी छप्पनछुरी,\nगुलबदन को\nनहीं लाया है।\nप्रकट में बोला-\nओहो!\nकमीज़ तो बड़ी फ़ैन्सी है!\nऔर सब ठीक है?\nमतलब, भाभीजी कैसी हैं?\nहमने कहा-\nभा...भी....जी\nया छप्पनछुरी गुलबदन?\nवो बोला-\nहोश की दवा करो श्रीमन्‌\nक्या अण्ट-शण्ट बकते हो,\nभाभीजी के लिए\nकैसे-कैसे शब्दों का\nप्रयोग करते हो?\nहमने सोचा-\nकैसा नट रहा है,\nअपनी सोची हुई बातों से ही\nहट रहा है।\nसो फ़ैसला किया-\nअब से बस सुन लिया करेंगे,\nकोई भी अच्छी या बुरी\nप्रतिक्रिया नहीं करेंगे।\n\nलेकिन अनुभव हुए नए-नए\nएक आदर्शवादी दोस्त के घर गए।\nस्वयं नहीं निकले\nवे आईं,\nहाथ जोड़कर मुस्कुराईं-\nमस्तक में भयंकर पीड़ा थी\nअभी-अभी सोए हैं।\nयंत्र ने बताया-\nबिल्कुल नहीं सोए हैं\nन कहीं पीड़ा हो रही है,\nकुछ अनन्य मित्रों के साथ\nद्यूत-क्रीड़ा हो रही है।\nअगले दिन कॉलिज में\nबी०ए० फ़ाइनल की क्लास में\nएक लड़की बैठी थी\nखिड़की के पास में।\nलग रहा था\nहमारा लैक्चर नहीं सुन रही है\nअपने मन में\nकुछ और-ही-और\nगुन रही है।\nतो यंत्र को ऑन कर\nहमने जो देखा,\nखिंच गई हृदय पर\nहर्ष की रेखा।\nयंत्र से आवाज़ आई-\nसरजी यों तो बहुत अच्छे हैं,\nलंबे और होते तो\nकितने स्मार्ट होते!\nएक सहपाठी\nजो कॉपी पर उसका\nचित्र बना रहा था,\nमन-ही-मन उसके साथ\nपिकनिक मना रहा था।\nहमने सोचा-\nफ़्रायड ने सारी बातें\nठीक ही कही हैं,\nकि इंसान की खोपड़ी में\nसैक्स के अलावा कुछ नहीं है।\nकुछ बातें तो\nइतनी घिनौनी हैं,\nजिन्हें बतलाने में\nभाषाएं बौनी हैं।\n\nएक बार होटल में\nबेयरा पांच रुपये बीस पैसे\nवापस लाया\nपांच का नोट हमने उठाया,\nबीस पैसे टिप में डाले\nयंत्र से आवाज़ आई-\nचले आते हैं\nमनहूस, कंजड़ कहीं के साले,\nटिप में पूरे आठ आने भी नहीं डाले।\nहमने सोचा- ग़नीमत है\nकुछ महाविशेषण और नहीं निकाले।\n\nख़ैर साहब!\nइस यंत्र ने बड़े-बड़े गुल खिलाए हैं\nकभी ज़हर तो कभी\nअमृत के घूंट पिलाए हैं।\n- वह जो लिपस्टिक और पाउडर में\nपुती हुई लड़की है\nहमें मालूम है\nउसके घर में कितनी कड़की है!\n- और वह जो पनवाड़ी है\nयंत्र ने बता दिया\nकि हमारे पान में\nउसकी बीवी की झूठी सुपारी है।\nएक दिन कविसम्मेलन मंच पर भी\nअपना यंत्र लाए थे\nहमें सब पता था\nकौन-कौन कवि\nक्या-क्या करके आए थे।\n\nऊपर से वाह-वाह\nदिल में कराह\nअगला हूट हो जाए पूरी चाह।\nदिमाग़ों में आलोचनाओं का इज़ाफ़ा था,\nकुछ के सिरों में सिर्फ\nसंयोजक का लिफ़ाफ़ा था।\n\nख़ैर साहब,\nइस यंत्र से हर तरह का भ्रम गया\nऔर मेरे काव्य-पाठ के दौरान\nकई कवि मित्र\nएक साथ सोच रहे थे-\nअरे ये तो जम गया!\n\n"},{"title":"जंगल गाथा \/ अशोक चक्रधर","author":"अशोक चक्रधर","poem":"\n1.\nएक नन्हा मेमना\nऔर उसकी माँ बकरी,\nजा रहे थे जंगल में\nराह थी संकरी।\nअचानक सामने से आ गया एक शेर,\nलेकिन अब तो\nहो चुकी थी बहुत देर।\nभागने का नहीं था कोई भी रास्ता,\nबकरी और मेमने की हालत खस्ता।\nउधर शेर के कदम धरती नापें,\nइधर ये दोनों थर-थर कापें।\nअब तो शेर आ गया एकदम सामने,\nबकरी लगी जैसे-जैसे\nबच्चे को थामने।\nछिटककर बोला बकरी का बच्चा-\nशेर अंकल!\nक्या तुम हमें खा जाओगे\nएकदम कच्चा?\nशेर मुस्कुराया,\nउसने अपना भारी पंजा\nमेमने के सिर पर फिराया।\nबोला-\nहे बकरी - कुल गौरव,\nआयुष्मान भव!\nदीर्घायु भव!\nचिरायु भव!\nकर कलरव!\nहो उत्सव!\nसाबुत रहें तेरे सब अवयव।\nआशीष देता ये पशु-पुंगव-शेर,\nकि अब नहीं होगा कोई अंधेरा\nउछलो, कूदो, नाचो\nऔर जियो हँसते-हँसते\nअच्छा बकरी मैया नमस्ते!\n\nइतना कहकर शेर कर गया प्रस्थान,\nबकरी हैरान-\nबेटा ताज्जुब है,\nभला ये शेर किसी पर\nरहम खानेवाला है,\nलगता है जंगल में\nचुनाव आनेवाला है।\n\n2.\nपानी से निकलकर\nमगरमच्छ किनारे पर आया,\nइशारे से\nबंदर को बुलाया.\nबंदर गुर्राया-\nखों खों, क्यों,\nतुम्हारी नजर में तो\nमेरा कलेजा है?\n\nमगरमच्छ बोला-\nनहीं नहीं, तुम्हारी भाभी ने\nखास तुम्हारे लिये\nसिंघाड़े का अचार भेजा है.\n\nबंदर ने सोचा\nये क्या घोटाला है,\nलगता है जंगल में\nचुनाव आने वाला है.\nलेकिन प्रकट में बोला-\nवाह!\nअचार, वो भी सिंघाड़े का,\nयानि तालाब के कबाड़े का!\nबड़ी ही दयावान\nतुम्हारी मादा है,\nलगता है शेर के खिलाफ़\nचुनाव लड़ने का इरादा है.\n\nकैसे जाना, कैसे जाना?\nऐसे जाना, ऐसे जाना\nकि आजकल\nभ्रष्टाचार की नदी में\nनहाने के बाद\nजिसकी भी छवि स्वच्छ है,\nवही तो मगरमच्छ है.\n\n"},{"title":"मेमने ने देखे जब गैया के आंसू \/ अशोक चक्रधर","author":"अशोक चक्रधर","poem":"(खेल में मग्न बच्चों को घर की सुध नहीं रहती)\n\nमाता पिता से मिला जब उसको प्रेम ना,\nतो बाड़े से भाग लिया नन्हा सा मेमना। \nबिना रुके बढ़ता गया, बढ़ता गया भू पर,\nपहाड़ पर चढ़ता गया, चढ़ता गया ऊपर। \n\nबहुत दूर जाके दिखा, उसे एक बछड़ा,\nबछड़ा भी अकड़ गया, मेमना भी अकड़ा। \nदोनों ने बनाए अपने चेहरे भयानक,\nखड़े रहे काफी देर, और फिर अचानक—\n\nपास आए, पास आए और पास आए,\nइतने पास आए कि चेहरे पे सांस आए। \nआंखों में देखा तो लगे मुस्कुराने,\nफिर मिले तो ऐसे, जैसे दोस्त हों पुराने। \n\nउछले कूदे नाचे दोनों, गाने गाए दिल के,\nहरी-हरी घास चरी, दोनों ने मिल के।\nबछड़ा बोला- मेरे साथ धक्कामुक्की खेलोगे? \nमैं तुम्हें धकेलूंगा, तुम मुझे धकेलोगे।\n\nकभी मेमना धकियाए, कभी बछड़ा धकेले,\nसुबहा से शाम तलक. कई गेम खेले।\nमेमने को तभी एक आवाज़ आई,\nबछड़ा बोला— ये तो मेरी मैया रंभाई।\n\nलेकिन कोई बात नहीं, अभी और खेलो,\nमेरी बारी ख़त्म हुई, अपनी बारी ले लो।\nसुध-बुध सी खोकर वे फिर से लगे खेलने,\nदिन को ढंक दिया पूरा, संध्या की बेल ने।\n\nपर दोनों अल्हड़ थे, चंचल अलबेले,\nख़ूब खेल खेले और ख़ूब देर खेले।\nतभी वहां गैया आई बछड़े से बोली—\nमालूम है तेरे लिए कितनी मैं रो ली।\n\nदम मेरा निकल गया, जाने तू कहां है,\nजंगल जंगल भटकी हूं, और तू यहां है!\nक्या तूने, सुनी नहीं थी मेरी टेर?\nबछड़ा बोला— खेलूंगा और थोड़ी देर!\n\nमेमने ने देखे जब गैया के आंसू,\nउसका मन हुआ एक पल को जिज्ञासू।\nजैसे गैया रोती है ले लेकर सिसकी,\nऐसे ही रोती होगी, बकरी मां उसकी।\n\nफिर तो जी उसने खेला कोई भी गेम ना,\nजल्दी से घर को लौटा नन्हा सा मेमना।\n\n"}]
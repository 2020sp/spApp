[{"poem":"अपने हलके-फुलके उड़ते स्पर्शों से मुझको छू जाती है\nजार्जेट के पीले पल्ले-सी यह दोपहर नवम्बर की!\n\nआयी गयी ऋतुएँ पर वर्षों से ऐसी दोपहर नहीं आयी\nजो क्वाँरेपन के कच्चे छल्ले-सी \nइस मन की उँगली पर \nकस जाये और फिर कसी ही रहे \nनित प्रति बसी ही रहे, आँखों, बातों में, गीतों में\nआलिंगन में घायल फूलों की माला-सी \nवक्षों के बीच कसमसी ही रहे \n\nभीगे केशों में उलझे होंगे थके पंख \nसोने के हंसों-सी धूप यह नवम्बर की \nउस आँगन में भी उतरी होगी \nसीपी के ढालों पर केसर की लहरों-सी \nगोरे कंधों पर फिसली होगी बन आहट \nगदराहट बन-बन ढली होगी अंगों में \n\nआज इस वेला में \nदर्द में मुझको \nऔर दोपहर ने तुमको \nतनिक और भी पका दिया \nशायद यही तिल-तिल कर पकना रह जायेगा \nसाँझ हुए हंसों-सी दोपहर पाँखें फैला \nनीले कोहरे की झीलों में उड़ जायेगी\nयह है अनजान दूर गाँवों से आयी हुई \nरेल के किनारे की पगडण्डी \nकुछ क्षण संग दौड़-दौड़ \nअकस्मात् नीले खेतों में मुड़ जायेगी...\n\n","author":"धर्मवीर भारती","title":"नवम्बर की दोपहर \/ धर्मवीर भारती"},{"poem":"बरसों के बाद उसी सूने- आँगन में \nजाकर चुपचाप खड़े होना \nरिसती-सी यादों से पिरा-पिरा उठना \nमन का कोना-कोना \n\nकोने से फिर उन्हीं सिसकियों का उठना \nफिर आकर बाँहों में खो जाना \nअकस्मात् मण्डप के गीतों की लहरी \nफिर गहरा सन्नाटा हो जाना \nदो गाढ़ी मेंहदीवाले हाथों का जुड़ना, \nकँपना, बेबस हो गिर जाना \n\nरिसती-सी यादों से पिरा-पिरा उठना \nमन को कोना-कोना \nबरसों के बाद उसी सूने-से आँगन में \nजाकर चुपचाप खड़े होना!\n\n","author":"धर्मवीर भारती","title":"आँगन \/ धर्मवीर भारती"},{"poem":"चेक बुक हो पीली या लाल, \nदाम सिक्के हों या शोहरत -\nकह दो उनसे \nजो ख़रीदने आये हों तुम्हें \nहर भूखा आदमी बिकाऊ नहीं होगा है!\n\n","author":"धर्मवीर भारती","title":"एक वाक्य \/ धर्मवीर भारती"},{"poem":"मैं क्या जिया? \n\nमुझको जीवन ने जिया - \nबूँद-बूँद कर पिया, मुझको \nपीकर पथ पर ख़ाली प्याले-सा छोड़ दिया \n\nमैं क्या जला? \nमुझको अग्नि ने छला -\nमैं कब पूरा गला, मुझको \nथोड़ी-सी आँच दिखा दुर्बल मोमबत्ती-सा मोड़ दिया \n\nदेखो मुझे \nहाय मैं हूँ वह सूर्य \nजिसे भरी दोपहर में \nअँधियारे ने तोड़ दिया!\n\n","author":"धर्मवीर भारती","title":"उपलब्धि \/ धर्मवीर भारती"},{"poem":"उत्तर नहीं हूँ \nमैं प्रश्न हूँ तुम्हारा ही! \n\nनये-नये शब्दों में तुमने \nजो पूछा है बार-बार \nपर जिस पर सब के सब केवल निरुत्तर हैं \nप्रश्न हूँ तुम्हारा ही! \n\nतुमने गढ़ा है मुझे \nकिन्तु प्रतिमा की तरह स्थापित नहीं किया \nया \nफूल की तरह \nमुझको बहा नहीं दिया \nप्रश्न की तरह मुझको रह-रह दोहराया है \nनयी-नयी स्थितियों में मुझको तराशा है \nसहज बनाया है \nगहरा बनाया है \nप्रश्न की तरह मुझको \nअर्पित कर डाला है \nसबके प्रति \nदान हूँ तुम्हारा मैं \nजिसको तुमने अपनी अंजलि में बाँधा नहीं \nदे डाला! \nउत्तर नहीं हूँ मैं \nप्रश्न हूँ तुम्हारा ही!\n\n","author":"धर्मवीर भारती","title":"उत्तर नहीं हूँ \/ धर्मवीर भारती"},{"poem":"ये शामें, सब की शामें... \nजिनमें मैंने घबरा कर तुमको याद किया \nजिनमें प्यासी सीपी-सा भटका विकल हिया \nजाने किस आने वाले की प्रत्याशा में \nये शामें \nक्या इनका कोई अर्थ नहीं? \nवे लमहें \nवे सूनेपन के लमहें \nजब मैनें अपनी परछाई से बातें की \nदुख से वे सारी वीणाएं फेकीं \nजिनमें अब कोई भी स्वर न रहे \nवे लमहें \nक्या इनका कोई अर्थ नहीं?\nवे घड़ियां, वे बेहद भारी-भारी घड़ियां\nजब मुझको फिर एहसास हुआ\nअर्पित होने के अतिरिक्त कोई राह नहीं   \nजब मैंने झुककर फिर माथे से पंथ छुआ\nफिर बीनी गत-पाग-नूपुर की मणियां\nवे घड़ियां \nक्या इनका कोई अर्थ नहीं?\nये घड़ियां, ये शामें, ये लमहें \nजो मन पर कोहरे से जमे रहे \nनिर्मित होने के क्रम में \nक्या इनका कोई अर्थ नहीं?\nजाने क्यों कोई मुझसे कहता \nमन में कुछ ऐसा भी रहता \nजिसको छू लेने वाली हर पीड़ा \nजीवन में फिर जाती व्यर्थ नहीं\nअर्पित है पूजा के फूलों-सा जिसका मन \nअनजाने दुख कर जाता उसका परिमार्जन \nअपने से बाहर की व्यापक सच्चाई को \nनत-मस्तक होकर वह कर लेता सहज ग्रहण \nवे सब बन जाते पूजा गीतों की कड़ियां \nयह पीड़ा, यह कुण्ठा, ये शामें, ये घड़ियां \nइनमें से क्या है \nजिनका कोई अर्थ नहीं!\nकुछ भी तो व्यर्थ नहीं!\n\n","author":"धर्मवीर भारती","title":"क्या इनका कोई अर्थ नहीं \/ धर्मवीर भारती"},{"poem":"दूर देश में किसी विदेशी गगन खंड के नीचे\nसोये होगे तुम किरनों के तीरों की शैय्या पर\nमानवता के तरुण रक्त से लिखा संदेशा पाकर\nमृत्यु देवताओं ने होंगे प्राण तुम्हारे खींचे\n\nप्राण तुम्हारे धूमकेतु से चीर गगन पट झीना\nजिस दिन पहुंचे होंगे देवलोक की सीमाओं पर\nअमर हो गई होगी आसन से मौत मूर्च्छिता होकर\nऔर फट गया होगा ईश्वर के मरघट का सीना\n\nऔर देवताओं ने ले कर ध्रुव तारों की टेक -\nछिड़के होंगे तुम पर तरुनाई के खूनी फूल\nखुद ईश्वर ने चीर अंगूठा अपनी सत्ता भूल\nउठ कर स्वयं किया होगा विद्रोही का अभिषेक\n\nकिंतु स्वर्ग से असंतुष्ट तुम, यह स्वागत का शोर\nधीमे-धीमे जबकि पड़ गया होगा बिलकुल शांत\nऔर रह गया होगा जब वह स्वर्ग देश\nखोल कफ़न ताका होगा तुमने भारत का भोर।\n\n","author":"धर्मवीर भारती","title":"सुभाष की मृत्यु पर \/ धर्मवीर भारती"},{"poem":"विदा देती एक दुबली बाँह सी यह मेड़ \nअंधेरे में छूटते चुपचाप बूढ़े पेड़\n\nख़त्म होने को ना आएगी कभी क्या \nएक उजड़ी माँग सी यह धूल धूसर राह? \nएक दिन क्या मुझी को पी जाएगी \nयह सफर की प्यास, अबुझ, अथाह? \n\nक्या यही सब साथ मेरे जायेंगे \nऊँघते कस्बे, पुराने पुल? \nपाँव में लिपटी हुई यह धनुष-सी दुहरी नदी \nबींध देगी क्या मुझे बिलकुल?\n\n","author":"धर्मवीर भारती","title":"विदा देती एक दुबली बाँह \/ धर्मवीर भारती"},{"poem":"एक: \n\nशाम है, मैं उदास हूँ शायद \nअजनबी लोग अभी कुछ आयें \nदेखिए अनछुए हुए सम्पुट \nकौन मोती सहेजकर लायें \nकौन जाने कि लौटती बेला \nकौन-से तार कहाँ छू जायें! \n\nबात कुछ और छेड़िए तब तक \nहो दवा ताकि बेकली की भी \nद्वार कुछ बन्द, कुछ खुला रखिए \nताकि आहट मिले गली की भी! \n\nदेखिए आज कौन आता है \nकौन-सी बात नयी कह जाये \nया कि बाहर से लौट जाता है \nदेहरी पर निशान रह जाये \nदेखिए ये लहर डुबोये, या \nसिर्फ़ तटरेख छू के बह जाये! \n\nकूल पर कुछ प्रवाल छूट जायें \nया लहर सिर्फ़ फेनवाली हो \nअधखिले फूल-सी विनत अंजुली \nकौन जाने कि सिर्फ़ खाली हो?\n\nदो: \n\nवक़्त अब बीत गया बादल भी \nक्या उदास रंग ले आये \nदेखिए कुछ हुई है आहट-सी \nकौन है? तुम? चलो भले आये!\n\nअजनबी लौट चुके द्वारे से \nदर्द फिर लौटकर चले आये\nक्या अजब है पुकारिए जितना \nअजनबी कौन भला आता है \nएक है दर्द वही अपना है \nलौट हर बार चला आता है!\n\nअनखिले गीत सब उसी के हैं \nअनकही बात भी उसी की है \nअनउगे दिन सब उसी के हैं \nअनहुई रात भी उसी की है \nजीत पहले-पहल मिली थी जो \nआखिरी मात भी उसी की है!\n\nएक-सा स्वाद छोड़ जाती है \nज़िन्दगी तृप्त भी व प्यासी भी \nलोग आये गये बराबर हैं \nशाम गहरा गयी, उदासी भी!\n\n","author":"धर्मवीर भारती","title":"शाम - दो मनःस्थितियाँ \/ धर्मवीर भारती"},{"poem":"ये शरद के चाँद-से उजले धुले-से पाँव,\nमेरी गोद में!\nये लहर पर नाचते ताज़े कमल की छाँव,\nमेरी गोद में!\nदो बड़े मासूम बादल, देवताओं से लगाते दाँव,\nमेरी गोद में!\n\nरसमसाती धूप का ढलता पहर,\nये हवाएँ शाम की, झुक-झूमकर बरसा गईं\nरोशनी के फूल हरसिंगार-से,\nप्यार घायल साँप-सा लेता लहर,\nअर्चना की धूप-सी तुम गोद में लहरा गईं\nज्यों झरे केसर तितलियों के परों की मार से,\nसोनजूही की पँखुरियों से गुँथे, ये दो मदन के बान,\nमेरी गोद में!\nहो गये बेहोश दो नाजुक, मृदुल तूफ़ान,\nमेरी गोद में!\n\nज्यों प्रणय की लोरियों की बाँह में,\nझिलमिलाकर औ’ जलाकर तन, शमाएँ दो,\nअब शलभ की गोद में आराम से सोयी हुईं\nया फ़रिश्तों के परों की छाँह में\nदुबकी हुई, सहमी हुई, हों पूर्णिमाएँ दो,\nदेवताओं के नयन के अश्रु से धोई हुईं ।\nचुम्बनों की पाँखुरी के दो जवान गुलाब,\nमेरी गोद में!\nसात रंगों की महावर से रचे महताब,\nमेरी गोद में!\n\nये बड़े सुकुमार, इनसे प्यार क्या?\nये महज आराधना के वास्ते,\nजिस तरह भटकी सुबह को रास्ते\nहरदम बताये हैं रुपहरे शुक्र के नभ-फूल ने,\nये चरण मुझको न दें अपनी दिशाएँ भूलने!\nये खँडहरों में सिसकते, स्वर्ग के दो गान, मेरी गोद में!\nरश्मि-पंखों पर अभी उतरे हुए वरदान, मेरी गोद में!\n\n","author":"धर्मवीर भारती","title":"तुम्हारे चरण \/ धर्मवीर भारती"},{"poem":"प्रार्थना की एक अनदेखी कड़ी\nबाँध देती है, तुम्हारा मन, हमारा मन,\nफिर किसी अनजान आशीर्वाद में-डूबन\nमिलती मुझे राहत बड़ी!\n\nप्रात सद्य:स्नात कन्धों पर बिखेरे केश\nआँसुओं में ज्यों धुला वैराग्य का सन्देश\nचूमती रह-रह बदन को अर्चना की धूप\nयह सरल निष्काम पूजा-सा तुम्हारा रूप\nजी सकूँगा सौ जनम अँधियारियों में, \nयदि मुझे मिलती रहे\nकाले तमस की छाँह में\nज्योति की यह एक अति पावन घड़ी!\nप्रार्थना की एक अनदेखी कड़ी!\n\nचरण वे जो लक्ष्य तक चलने नहीं पाये\nवे समर्पण जो न होठों तक कभी आये\nकामनाएँ वे नहीं जो हो सकीं पूरी-\nघुटन, अकुलाहट, विवशता, दर्द, मजबूरी-\nजन्म-जन्मों की अधूरी साधना, \nपूर्ण होती है किसी मधु-देवता की बाँह में!\nज़िन्दगी में जो सदा झूठी पड़ी-\nप्रार्थना की एक अनदेखी कड़ी!\n\n","author":"धर्मवीर भारती","title":"प्रार्थना की कड़ी \/ धर्मवीर भारती"},{"poem":"तुम कितनी सुन्दर लगती हो\nजब तुम हो जाती हो उदास!\nज्यों किसी गुलाबी दुनिया में सूने खँडहर के आसपास\nमदभरी चांदनी जगती हो!\n\nमुँह पर ढँक लेती हो आँचल\nज्यों डूब रहे रवि पर बादल,\nया दिन-भर उड़कर थकी किरन,\nसो जाती हो पाँखें समेट, आँचल में अलस उदासी बन!\nदो भूले-भटके सान्ध्य-विहग, पुतली में कर लेते निवास!\nतुम कितनी सुन्दर लगती हो\nजब तुम हो जाती हो उदास!\n\nखारे आँसू से धुले गाल\nरूखे हलके अधखुले बाल,\nबालों में अजब सुनहरापन,\nझरती ज्यों रेशम की किरनें, संझा की बदरी से छन-छन!\nमिसरी के होठों पर सूखी किन अरमानों की विकल प्यास!\nतुम कितनी सुन्दर लगती हो\nजब तुम हो जाती हो उदास!\n\nभँवरों की पाँतें उतर-उतर\nकानों में झुककर गुनगुनकर\nहैं पूछ रहीं-‘क्या बात सखी?\nउन्मन पलकों की कोरों में क्यों दबी ढँकी बरसात सखी?\nचम्पई वक्ष को छूकर क्यों उड़ जाती केसर की उसाँस?\nतुम कितनी सुन्दर लगती हो\nज्यों किसी गुलाबी दुनिया में सूने खँडहर के आसपास\nमदभरी चाँदनी जगती हो!\n\n","author":"धर्मवीर भारती","title":"उदास तुम \/ धर्मवीर भारती"},{"poem":"घाट के रस्ते\nउस बँसवट से\nइक पीली-सी चिड़िया\nउसका कुछ अच्छा-सा नाम है!\n\nमुझे पुकारे!\nताना मारे,\nभर आएँ, आँखड़ियाँ! उन्मन, \nये फागुन की शाम है!\n\nघाट की सीढ़ी तोड़-तोड़ कर बन-तुलसा उग आयीं\nझुरमुट से छन जल पर पड़ती सूरज की परछाईं\nतोतापंखी किरनों में हिलती बाँसों की टहनी\nयहीं बैठ कहती थी तुमसे सब कहनी-अनकहनी\n\nआज खा गया बछड़ा माँ की रामायन की पोथी!\nअच्छा अब जाने दो मुझको घर में कितना काम है!\n\nइस सीढ़ी पर, यहीं जहाँ पर लगी हुई है काई\nफिसल पड़ी थी मैं, फिर बाँहों में कितना शरमायी!\nयहीं न तुमने उस दिन तोड़ दिया था मेरा कंगन!\nयहाँ न आऊँगी अब, जाने क्या करने लगता मन!\n\nलेकिन तब तो कभी न हममें तुममें पल-भर बनती!\nतुम कहते थे जिसे छाँह है, मैं कहती थी घाम है!\nअब तो नींद निगोड़ी सपनों-सपनों भटकी डोले\nकभी-कभी तो बड़े सकारे कोयल ऐसे बोले\nज्यों सोते में किसी विषैली नागिन ने हो काटा\nमेरे सँग-सँग अकसर चौंक-चौंक उठता सन्नाटा\n\nपर फिर भी कुछ कभी न जाहिर करती हूँ इस डर से\nकहीं न कोई कह दे कुछ, ये ऋतु इतनी बदनाम है!\n\nये फागुन की शाम है!\n\n","author":"धर्मवीर भारती","title":"फागुन की शाम \/ धर्मवीर भारती"},{"poem":"बरसों के बाद उसी सूने- आँगन में \nजाकर चुपचाप खड़े होना \nरिसती-सी यादों से पिरा-पिरा उठना \nमन का कोना-कोना \n\nकोने से फिर उन्हीं सिसकियों का उठना \nफिर आकर बाँहों में खो जाना \nअकस्मात् मण्डप के गीतों की लहरी \nफिर गहरा सन्नाटा हो जाना \nदो गाढ़ी मेंहदीवाले हाथों का जुड़ना, \nकँपना, बेबस हो गिर जाना \n\nरिसती-सी यादों से पिरा-पिरा उठना \nमन को कोना-कोना \nबरसों के बाद उसी सूने-से आंगन में \nजाकर चुपचाप खड़े होना!\n\n","author":"धर्मवीर भारती","title":"बरसों के बाद उसी सूने- आंगन में  \/ धर्मवीर भारती"},{"poem":"गोरी-गोरी सौंधी धरती-कारे-कारे बीज\nबदरा पानी दे!\n\nक्यारी-क्यारी गूंज उठा संगीत \nबोने वालो! नई फसल में बोओगे क्या चीज?\nबदरा पानी दे!\n\nमैं बोऊंगा बीर बहूटी, इन्द्रधनुष सतरंग \nनये सितारे, नयी पीढियाँ, नये धान का रंग\nबदरा पानी दे!\n\nहम बोएंगे हरी चुनरियाँ, कजरी, मेहँदी \nराखी  के कुछ सूत और सावन की पहली तीज!\nबदरा पानी दे!\n\n","author":"धर्मवीर भारती","title":"बोआई का  गीत \/ धर्मवीर भारती"},{"poem":"आज-कल तमाम रात\nचांदनी जगाती है\n\nमुँह पर दे-दे छींटे\nअधखुले झरोखे से\nअन्दर आ जाती है\nदबे पाँव धोखे से\n\nमाथा छू\nनिंदिया उचटाती है\nबाहर ले जाती है\nघंटो बतियाती है\n\nठंडी-ठंडी छत पर\nलिपट-लिपट जाती है\nविह्वल मदमाती है\nबावरिया बिना बात?\n\nआजकल तमाम रात\nचाँदनी जगाती है\n\n","author":"धर्मवीर भारती","title":"ढीठ चांदनी \/ धर्मवीर भारती"},{"poem":"बारिश दिन ढले की\nहरियाली-भीगी, बेबस, गुमसुम\nतुम हो\n\nऔर,\nऔर वही बलखाई मुद्रा\nकोमल शंखवाले गले की\nवही झुकी-मुँदी पलक सीपी में खाता हुआ पछाड़\nबेज़बान समन्दर\n\nअन्दर\nएक टूटा जलयान\nथकी लहरों से पूछता है पता\nदूर- पीछे छूटे प्रवालद्वीप का\n\nबांधूंगा नहीं\nसिर्फ़ काँपती उंगलियों से छू लूँ तुम्हें\nजाने कौन लहरें ले आई हैं\nजाने कौन लहरें वापिस बहा ले जाएंगी\n\nमेरी इस रेतीली वेला पर\nएक और छाप छूट जाएगी\nआने की, रुकने की, चलने की\n\nइस उदास बारिश की\nपास-पास चुप बैठे\nगुपचुप दिन ढलने की!\n\n","author":"धर्मवीर भारती","title":"दिन ढले की बारिश \/ धर्मवीर भारती"},{"poem":"आँजुरी भर धूप-सा\nमुझे पी लो!\nकण-कण\nमुझे जी लो!\nजितना हुआ हूँ मैं आज तक किसी का भी -\nबादल नहाई घाटियों का,\nपगडंडी का,\nअलसाई शामों का,\nजिन्हें नहीं लेता कभी उन भूले नामों का,\n\nजिनको बहुत बेबसी में पुकारा है\nजिनके आगे मेरा सारा अहम्‌‌ हारा है,\nगजरे-सी बाँहों का\nरंग-रचे फूलों का\nबौराए सागर के ज्वार-धुले कूलों का,\nहरियाली छाहों का\nअपने घर जानेवाली प्यारी राहों का -\n\nजितना इन सबका हूँ\nउतना कुल मिलाकर भी थोड़ा पड़ेगा\nमैं जितना तुम्हारा हूँ\nजी लो\nमुझे कण-कण\nअँजुरी भर\nपी लो!\n\n","author":"धर्मवीर भारती","title":"अँजुरी भर धूप \/ धर्मवीर भारती"},{"poem":"झुरमुट में दुपहरिया कुम्हलाई\nखोतों पर अँधियारी छाई\nपश्चिम की सुनहरी धुंधराई\nटीलों पर, तालों पर\nइक्के दुक्के अपने घर जाने वालों पर\nधीरे-धीरे उतरी शाम!\n\nआँचल से छू तुलसी की थाली\nदीदी ने घर की ढिबरी बाली\nजमुहाई ले लेकर उजियाली\nजा बैठी ताखों में\nधीरे-धीरे उतरी शाम!\n\nइस अधकच्चे से\nघर के आंगन\nमें जाने क्यों इतना आश्वासन\nपाता है यह मेरा टूटा मन\nलगता है इन पिछले वर्षों में\nसच्चे झूठे संघर्षों में\nइस घर की छाया थी  छूट गई अनजाने\nजो अब छुककर मेरे सिराहने\nकहती है\n\" भटको बेबात कहीं\nलौटोगे अपनी हर यात्रा के बाद यहीं!\"\nधीरे धीरे उतरी शाम!\n\n","author":"धर्मवीर भारती","title":"उतरी शाम \/ धर्मवीर भारती"},{"poem":"इस डगर पर मोह सारे तोड़\nले चुका कितने अपरिचित मोड़\n\nपर मुझे लगता रहा हर बार\nकर रहा हूँ आइनों को पार\n\nदर्पणों में चल रहा हूँ मैं\nचौखटों को छल रहा हु मैं\n\nसामने लेकिन मिली हर बार\nफिर वही दर्पण मढ़ी दिवार\n\nफिर वही झूठे झरोखे द्वार\nवही मंगल चिन्ह वन्दनवार\n\nकिन्तु अंकित भीत पर, बस रंग से\nअनगिनित प्रतिविंव हँसते व्यंग से\n\nफिर वही हारे कदम की मोड़\nफिर वही झूठे अपरिचित मोड़\n\nलौटकर फिर लौटकर आना वहीं\nकिन्तु इनसे छुट भी पाना नहीं\n\nटूट सकता, टूट सकता काश\nयह अजब-सा दर्पणों का पाश\n\nदर्द की यह गाँठ कोई खोलता\nदर्पणों के पार कुछ तो बोलता\n\nयह निरर्थकता सही जाती नहीं\nलौटकर, फिर लौटकर आना वहीं\n\nराह में कोई न क्या रच पाऊंगा\nअंत में क्या मैं यहीं बच जाऊंगा\n\nविंब आइनों में कुछ भटका हुआ\nचौखटों के क्रास पर लटका हुआ|\n\n","author":"धर्मवीर भारती","title":"साबुत आईने \/ धर्मवीर भारती"},{"poem":"सृजन की थकन भूल जा देवता!\nअभी तो पड़ी है धरा अधबनी,\n\nअभी तो पलक में नहीं खिल सकी \nनवल कल्पना की मधुर चाँदनी \nअभी अधखिली ज्योत्सना की कली \nनहीं ज़िन्दगी की सुरभि में सनी \n\t\nअभी तो पड़ी है धरा अधबनी,\nअधूरी धरा पर नहीं है कहीं \n\nअभी स्वर्ग की नींव का भी पता!\nसृजन की थकन भूल जा देवता!\nरुका तू गया रुक जगत का सृजन \nतिमिरमय नयन में डगर भूल कर \n\nकहीं खो गई रोशनी की किरन \nघने बादलों में कहीं सो गया \nनयी सृष्टि का सप्तरंगी सपन \nरुका तू गया रुक जगत का सृजन \n\nअधूरे सृजन से निराशा भला \nकिसलिए जब अधूरी स्वयं पूर्णता \nसृजन की थकन भूल जा देवता!\n\nप्रलय से निराशा तुझे हो गई \nसिसकती हुई साँस की जालियों में \nसबल प्राण की अर्चना खो गई \n\nथके बाहुओं में अधूरी प्रलय \nऔर अधूरी सृजन योजना खो गई \n\nप्रलय से निराशा तुझे हो गई \nइसी ध्वंस में मूर्च्छिता हो कहीं\nपड़ी हो, नयी ज़िन्दगी; क्या पता?\nसृजन की थकन भूल जा देवता\n\n","author":"धर्मवीर भारती","title":"थके हुए कलाकार से \/ धर्मवीर भारती"},{"poem":"ये अनजान नदी की नावें \nजादू के-से पाल \nउड़ाती \nआती  \nमंथर चाल।\n\nनीलम पर किरनों \nकी साँझी \nएक न डोरी \nएक न माँझी ,\nफिर भी लाद निरंतर लाती \nसेंदुर और प्रवाल!\n\nकुछ समीप की \nकुछ सुदूर की,\nकुछ चन्दन की \nकुछ कपूर की,\nकुछ में गेरू, कुछ में रेशम \nकुछ में केवल जाल।\n\nये अनजान नदी की नावें \nजादू के-से पाल \nउड़ाती \nआती  \nमंथर चाल।\n\n","author":"धर्मवीर भारती","title":"साँझ के बादल \/ धर्मवीर भारती"}]
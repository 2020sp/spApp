[{"poem":"हवा के चलने से\nबादल कुछ इधर-उधर होते हें\nलेकिन कोई असर नहीं पड़ता\nउस लगातार काले पड़ते जा रहे आकाश पर\n\nमुझे याद आता है बचपन में घर के सामने तारों से लटका\nएक मरे हुए पक्षी का काला शरीर\n\nमेरे साथ ही साथ बड़ा हो गया है मेरा डर\nमरा हुआ वह काला पक्षी आकाश हो गया\n\n","author":"नरेश सक्सेना","title":"भय \/ नरेश सक्सेना"},{"poem":"आज जब पड़ रही है कड़ाके की ठण्ड\nऔर पानी पीना तो दूर\nउसे छूने से बच रहे हैं लोग\nतो ज़रा चल कर देख लेना चाहिए\nकि अपने संकट की इस घड़ी में\nपानी क्या कर रहा है.\n\nअरे! वह तो शीर्षासन कर रहा है\nसचमुच झीलों, तालाबों और नदियों का पानी\nसिर के बल खड़ा हो रहा है\n\nसतह का पानी ठण्डा और भारी हो\nलगाता है डुबकी\nऔर नीचे से गर्म और हल्के पानी को\nऊपर भेज देता है ठण्ड से जूझने\n\nइस तरह लगतार लगाते हुए डुबकियाँ\nउमड़ता-घुमड़ता हुआ पानी\nजब आ जाता है चार डिग्री सेल्सियस पर\nयह चार डिग्री क्या?\n\nयह चार डिग्री वह तापक्रम है, दोस्तो!\nजिसके नीचे मछलियों का मरना शुरू हो जाता है\nपता नहीं पानी यह कैसे जान लेता है\nकि अगर वह और ठण्डा हुआ\nतो मछलियां बच नहीं पाएँगी\n\nअचानक वह अब तक जो कर रहा था\nठीक उसका उल्टा करने लगता है\nयानि कि और ठण्डा होने पर भारी नहीं होता\nबल्कि हल्का होकर ऊपर ही तैरता रहता है\n\nतीन डिग्री हल्का\nदो डिग्री और हल्का और\nशून्य डिग्री होते ही, बर्फ बनकर\nसतह पर जम जाता है\n\nइस तरह वह कवच बन जाता है मछलियों का\nअब पड़ती रहे ठंड\nनीचे गर्म पानी में मछलियाँ\nजीवन का उत्सव मनाती रहती हैं\n\nइस वक़्त शीत-कटिबन्धों में\nतमाम झीलों और समुद्रों  का पानी जमकर\nमछलियों का कवच बन चुका है\n\nपानी के प्राण मछलियों में बसते हैं\nआदमी के प्राण कहाँ बसते हैं, दोस्तो!\nइस वक़्त\nकोई कुछ बचा नहीं पा रहा है\nकिसान बचा नहीं पा रहा है अन्न को\nअपने हाथों से फसलों को आग लगाए दे रहा है\nमाताएँ बचा नहीं पा रहीं बच्चे\nउन्हें गोद में ले\nकुओं में छलाँगें लगा रही हैं\n\nइससे पहले कि ठंडे होते ही चले जाएँ\nहम, चलकर देख लें\nकि इस वक़्त जब पड़ रही है कड़ाके की ठंड\nतब मछलियों के संकट की इस घड़ी में\nपानी क्या कर रहा है ।\n\n","author":"नरेश सक्सेना","title":"पानी क्या कर रहा है \/ नरेश सक्सेना"},{"poem":"बांसुरी के इतिहास में\nउन कीड़ों का कोई जिक्र नहीं\nजिन्होंने भूख मिटाने के लिए\nबांसों में छेद कर दिए थे.\n\nऔर जब-जब हवा उन छेदों से गुजरती\nतो बांसों का रोना सुनायी देता\n\nकीड़ों को तो पता ही नहीं था\nकि वे संगीत के इतिहास में हस्तक्षेप\nकर रहे हैं\nऔर एक ऐसे वाद्य का आविष्कार\nजिसमें बजाने वाले की सांसें बजती हैं.\n\nमैंने कभी लिखा था\nकि बांसुरी में सांस नहीं बजती\nबांस नहीं बजता\nबजाने वाला बजता है\n\nअब\nजब-जब बजाता हूं बांसुरी\nतो राग चाहे जो हो\nउसमें थोड़ों की भूख\nऔर बांसों का रोना भी सुनायी देता है.\n\n","author":"नरेश सक्सेना","title":"बांसुरी \/ नरेश सक्सेना"},{"poem":"अरे कोई देखो\nमेरे आंगन में कट कर \nगिरा मेरा नीम\nगिरा मेरी सखियों का झूलना\nबेटे का पलना गिरा\nगिरी उसकी चिडि़यां \nदेखो उड़ा उनका शोर \nदेखो एक घोंसला गिरा-\nदेखो वे आरा ले आए ले आए कुल्हाड़ी\nऔर रस्सा ले आए \nउसे बांधने\nदेखो कैसे काँपी उसकी छाया\nउसकी पत्तियों की छाया\nजिनसे घाव मैने पूरे\nदेखो कैसे कटी उसकी छाल\nउसकी छाल में धंसी कुल्हाड़ी की धार \nमेरे गीतों में धंसी मनौती में धंसी\nमेरे घावों में धंसी\nकुल्हाड़ी की धार\nबेटे ने गिन लिये रूपये\nमेरे बेटे ने \nदेखो उसके बाबा ने कर लिया हिसाब\nउसे ले गए \nजैसे कोई ले जाए लावारिस लाश\nघसीट कर \nऐसे उसे ले गए\nले गए आंगन की धूप छांह \nसुबह शाम \nचिडि़यों का शोर\nले गए ऋतुएं \nअबतक का संग साथ\nसुख दुख सब जीवन-ले गये।\n\n","author":"नरेश सक्सेना","title":"उसे ले गए \/ नरेश सक्सेना"},{"poem":"इतिहास के बहुत से भ्रमों में से\nएक यह भी है\nकि महमूद ग़ज़नवी लौट गया था\n\nलौटा नहीं था वह\nयहीं था\n\nसैंकड़ों बरस बाद अचानक\nवह प्रकट हुआ अयोध्या में\n\nसोमनाथ में उसने किया था\nअल्लाह का काम तमाम\nइस बार उसका नारा था\nजय श्रीराम।\n\n","author":"नरेश सक्सेना","title":"छह दिसंबर \/ नरेश सक्सेना"},{"poem":"बस्ती वीरानों पर यकसाँ फैल रही है घास\nउससे पूछा क्यों उदास हो, कुछ तो होगा खास\n\nकहाँ गए सब घोड़े, अचरज में डूबी है घास\nघास ने खाए घोड़े या घोड़ों ने खाई घास\n\nसारी दुनिया को था जिनके कब्ज़े का अहसास\nउनके पते ठिकानों तक पर फैल चुकी है घास\n\nधरती पानी की  जाई    सूरज की खासमखास\nफिर भी क़दमों तले बिछी कुछ कहती है यह घास\n\nधरती भर भूगोल घास का  तिनके भर इतिहास\nघास से पहले, घास यहाँ थी, बाद में होगी घास ।\n\n","author":"नरेश सक्सेना","title":"घास \/ नरेश सक्सेना"},{"poem":"कुछ बच्चे बहुत अच्छे होते हैं\nवे गेंद और ग़ुब्बारे नहीं मांगते\nमिठाई नहीं मांगते ज़िद नहीं करते\nऔर मचलते तो हैं ही नहीं\n\nबड़ों का कहना मानते हैं\nवे छोटों का भी कहना मानते हैं\nइतने अच्छे होते हैं\n\nइतने अच्छे बच्चों की तलाश में रहते हैं हम\nऔर मिलते ही\nउन्हें ले आते हैं घर\nअक्सर\nतीस रुपये महीने और खाने पर।\n\n","author":"नरेश सक्सेना","title":"अच्छे बच्चे \/ नरेश सक्सेना"},{"poem":"पैंतालिस साल पहले, जबलपुर में\nपरसाई जी के पीछे लगभग भागते हुए\nमैंने सुनाई अपनी कविता\nऔर पूछा\nक्या इस पर ईनाम मिल सकता है\n\"अच्छी कविता पर सज़ा भी मिल सकती है\"\nसुनकर मैं सन्न रह गया\nक्योंकि उस वक़्त वह छात्रों की एक कविता प्रतियोगिता\nकी अध्यक्षता करने जा रहे थे\n\nआज चारों तरफ़ सुनता हूँ\nवाह-वाह-वाह-वाह, फिर से\nमंच और मीडिया के लकदक दोस्त\nलेते हैं हाथों-हाथ\nसज़ा जैसी कोई सख़्त बात तक नहीं कहता\n\nतो शक होने लगता है\nपरसाई जी की बात पर नहीं\nअपनी कविता पर\n\n","author":"नरेश सक्सेना","title":"परसाई जी की बात \/ नरेश सक्सेना"},{"poem":"चीज़ों के गिरने के नियम होते हैं। मनुष्यों के गिरने के \nकोई नियम नहीं होते। \nलेकिन चीज़ें कुछ भी तय नहीं कर सकतीं\nअपने गिरने के बारे में\nमनुष्य कर सकते हैं\n\nबचपन से ऐसी नसीहतें मिलती रहीं\nकि गिरना हो तो घर में गिरो \nबाहर मत गिरो\nयानी चिट्ठी में गिरो \nलिफ़ाफ़े में बचे रहो, यानी \nआँखों में गिरो\nचश्मे में बचे रहो, यानी\nशब्दों में बचे रहो \nअर्थों में गिरो \n\nयही सोच कर गिरा भीतर \nकि औसत क़द का मैं \nसाढ़े पाँच फ़ीट से ज्यादा क्या गिरूंगा \nलेकिन कितनी ऊँचाई थी वह \nकि गिरना मेरा ख़त्म ही नहीं हो रहा \n\nचीज़ों के गिरने की असलियत का पर्दाफ़ाश हुआ \nसोलहवीं और सत्रहवीं शताब्दी के मध्य,\nजहाँ, पीसा की टेढ़ी मीनार की आख़री सीढ़ी \nचढ़ता है गैलीलियो, और चिल्ला कर कहता है \nइटली के लोगो,\nअरस्त्‌ का कथन है कि, भारी चीज़ें तेज़ी से गिरती हैं\nऔर हल्की चीज़ें धीरे-धीरे \nलेकिन अभी आप अरस्तू के इस सिद्धांत को \nगिरता हुआ देखेंगे\nगिरते हुए देखेंगे, लोहे के भारी गोलों \nऔर चिड़ियों के हल्के पंखों, और काग़ज़ों और \nकपड़ों की कतरनों को \nएक साथ, एक गति से, एक दिशा में\nगिरते हुए देखेंगे\nलेकिन सावधान\nहमें इन्हें हवा के हस्तक्षेप से मुक्त करना होगा,\nऔर फिर ऐसा उसने कर दिखाया\n\nचार सौ बरस बाद \nकिसी को कुतुबमीनार से चिल्ला कर कहने की ज़रूरत नहीं है\nकि कैसी है आज की हवा और कैसा इसका हस्तक्षेप \nकि चीज़ों के गिरने के नियम \nमनुष्यों के गिरने पर लागू हो गए है\n\nऔर लोग \nहर कद और हर वज़न के लोग \nखाये पिए और अघाए लोग \nहम लोग और तुम लोग\nएक साथ \nएक गति से\nएक ही दिशा में गिरते नज़र आ रहे हैं\n\nइसीलिए कहता हूँ कि ग़ौर से देखो, अपने चारों तरफ़ \nचीज़ों का गिरना \nऔर गिरो\n\nगिरो जैसे गिरती है बर्फ़ \nऊँची चोटियों पर \nजहाँ से फूटती हैं मीठे पानी की नदियाँ \n\nगिरो प्यासे हलक में एक घूँट जल की तरह \nरीते पात्र में पानी की तरह गिरो \nउसे भरे जाने के संगीत से भरते हुए \nगिरो आँसू की एक बूंद की तरह \nकिसी के दुख में \nगेंद की तरह गिरो \nखेलते बच्चों के बीच\nगिरो पतझर की पहली पत्ती की तरह\nएक कोंपल के लिये जगह खाली करते हुए\nगाते हुए ऋतुओं का गीत \nकि जहाँ पत्तियाँ नहीं झरतीं\nवहाँ वसंत नहीं आता'\nगिरो पहली ईंट की तरह नींव में \nकिसी का घर बनाते हुए\n\nगिरो जलप्रपात की तरह \nटरबाइन के पंखे घुमाते हुए \nअंधेरे पर रोशनी की तरह गिरो\n\nगिरो गीली हवाओं पर धूप की तरह\nइंद्रधनुष रचते हुए \n\nलेकिन रुको \nआज तक सिर्फ इंद्रधनुष ही रचे गए हैं\nउसका कोई तीर नहीं रचा गया \nतो गिरो, उससे छूटे तीर की तरह\nबंजर ज़मीन को \nवनस्पतियों और फूलों से रंगीन बनाते हुए \nबारिश की तरह गिरो, सूखी धरती पर \nपके हुए फल की तरह \nधरती को अपने बीज सौंपते हुए \nगिरो \n\nगिर गए बाल \nदाँत गिर गए \nगिर गई नज़र और \nस्मृतियों के खोखल से गिरते चले जा रहे हैं\nनाम, तारीख़ें, और शहर और चेहरे...\nऔर रक्तचाप गिर रहा है\nतापमान गिर रहा है\nगिर रही है ख़ून में निकदार होमो ग्लोबीन की \n\nखड़े क्या हो बिजूके से नरेश \nइससे पहले कि गिर जाये समूचा वजूद \nएकबारगी \nतय करो अपना गिरना \nअपने गिरने की सही वज़ह और वक़्त \nऔर गिरो किसी दुश्मन पर \n\nगाज की तरह गिरो \nउल्कापात की तरह गिरो \nवज्रपात की तरह गिरो \nमैं कहता हूँ \nगिरो\n\n","author":"नरेश सक्सेना","title":"गिरना \/ नरेश सक्सेना"},{"poem":"मुझे एक सीढ़ी की तलाश है \nसीढ़ी दीवार पर \nचढ़ने के लिए नहीं \nबल्कि नींव में उतरने के लिए\nमैं किले को जीतना नहीं \nउसे ध्वस्त कर देना चाहता हूँ\n\n","author":"नरेश सक्सेना","title":"सीढी \/ नरेश सक्सेना"},{"poem":"ख़त्म हुआ ईंटों के जोड़ों का तनाव\nप्लास्टर पर उभर आई हल्की-सी मुस्कान\nदौड़ी-दौड़ी चीटियाँ ले आईं अपना अन्न-जल\nफूटने लगे अंकुर\nजहाँ था तनाव वहाँ\nहोने लगा उत्सव\nहँसी\nहँसी\n\nहँसते-हँसते दोहरी हुई जाती है दीवार।\n\n","author":"नरेश सक्सेना","title":"दरार \/ नरेश सक्सेना"},{"poem":"दीमकों को\nपढ़ना नहीं आता\n\nवे चाट जाती हैं\nपूरी\nक़िताब।\n\n","author":"नरेश सक्सेना","title":"दीमकें \/ नरेश सक्सेना"},{"poem":"दिन भर की अलसाई बाहों का मौन,\nबाहों में भर-भर कर तोड़ेगा कौन,\nबेला जब भली लगेगी।\n\nआज चली पुरवा, कल डूबेंगे ताल,\nद्वारे पर सहजन की फूलेगी डाल,\nऊँची हर डाल को झुकाएगा कौन\nचौथे दिन फली लगेगी।\n\nदिन-दिन भर अनदेखा, अनबोली रात\nआँखों की सूने से बरजोरी बात,\nसाँझ ढले साँकल खनकाएगा कौन,\nकितनी बेकली लगेगी।\n\n","author":"नरेश सक्सेना","title":"साँकल खनकाएगा कौन \/ नरेश सक्सेना"},{"poem":"तनिक देर और आसपास रहें\nचुप रहें, उदास रहें,\nजाने फिर कैसी हो जाए यह शाम।\n\nएक-एक कर पीले पत्तों का\nटूटते चले जाना, इतने चुपचाप,\nऔर तुम्हारा पलकें झपकाकर\nप्रश्नों को लौटा लेना अपने आप।\n\nदूर-दूर सड़क के किनारे पर\nसूखे पत्तो के धुंधुआते से ढेर,\nएक तरफ़ बैठे हैं दो टीले\nगुमसुम-से पीठ फेर-फेर,\n\nडूब रहा सभी कुछ अन्धेरे में\nचुप्पी के घेरे में\nपेड़ों पर चिड़ियों ने डाला कुहराम।\n\n","author":"नरेश सक्सेना","title":"बैठे हैं दो टीलें \/ नरेश सक्सेना"},{"poem":"सूर्य से अलग होकर पृथ्वी का घूमना शुरू हुआ\nशुरू हुआ चुंबकत्व\nधातुओं की भूमिका शुरू हुई\n\nधातु युग से पहले भी था धातु युग\nधातु युग से पहले भी है धातु युग\nकौन कहता है कि धातुएं फलती-फूलती नहीं हैं\nइन दिनों\nफलों और फूलों में वे सबसे ज़्यादा मिलती हैं\nपानी के बाद\n\nमछलियों और पक्षियों में होती हुई\nवे आकाश-पाताल एक कर रही हैं\n\nदफ़्तर जाते हुए या बाज़ार\nया घर लौटते हुए वे हमें घेर लेती हैं धुंए में\nऔर ख़ून में घुलने लगती हैं\n\nचिंतित हैं धातुविज्ञानी\nकि असंतुलित हो रहे हैं धरती पर धातु के भंडार\nकि वे उनके जिगर में, गुर्दों में, नाखूनों में,\nत्वचा में, बालों की जड़ों में जमती जा रही हैं\n\nअभी वे विचारों में फैल रही हैं लेकिन\nएक दिन वे बैठी मिलेंगी\nहमारी आत्मा में\nफिर क्या होगा\nगर्मी में गर्म और सर्दी में ठंडी\nखींचो तो खिंचती चली जायेंगी\nपीटो तो पिटती चली जायेंगी\n\nऐसा भी नहीं है\nकि इससे पूरी तरह बेख़बर हैं लोग\nमुझसे तो कई बार पूछ चुके हैं मेरे दोस्त\nकि यार नरेश\nतुम किस धातु के बने हो!\n\n","author":"नरेश सक्सेना","title":"धातुएँ \/ नरेश सक्सेना"},{"poem":"जिसके पास चली गयी मेरी ज़मीन\nउसी के पास अब मेरी \nबारिश भी चली गयी\n\nअब जो घिरती हैं काली घटाएं\nउसी के लिए घिरती है\nकूकती हैं कोयलें उसी के लिए\nउसी के लिए उठती है\nधरती के सीने से सोंधी सुगंध\n\nअब नहीं मेरे लिए\nहल नही बैल नही\nखेतों की गैल नहीं\nएक हरी बूँद नहीं\nतोते नहीं, ताल नहीं, नदी नहीं, आर्द्रा नक्षत्र नहीं,\nकजरी मल्हाहर नहीं मेरे लिए\n\nजिसकी नहीं कोई जमीन\nउसका नहीं कोई आसमान।\n\n","author":"नरेश सक्सेना","title":"इस बारिश में \/ नरेश सक्सेना"},{"poem":"कितना कोयला होगा मेरी देह में\nकितनी कैलोरी कितने वाट कितने जूल\nकितनी अश्वशक्ति\n(मैं इसे मनुष्यशक्ति कहूंगा)\nकितनी भी ठंडक हो बर्फ़ हो\nअंधेरा हो\nएक आदमी को गर्माने भर के लिए एक बार\nतो होगा ही काफ़ी\nअब एक लपट की तलाश है\nकोयले के इस छोटे से गोदाम के लिए।\n\n","author":"नरेश सक्सेना","title":"मनुष्यशक्ति \/ नरेश सक्सेना"},{"poem":"रात भर चलती हैं रेलें\nट्रक ढोते हैं माल रात भर\nकारख़ाने चलते हैं\n\nकामगार रहते हैं बेहोश\nहोशमंद करवटें बदलते हैं रात भर\nअपराधी सोते हैं\nअपराधों का कोई संबंध अब\nअंधेरे से नहीं रहा\n\nसुबह सभी दफ़्तर खुलते हैं अपराध के।\n\n","author":"नरेश सक्सेना","title":"रात भर \/ नरेश सक्सेना"},{"poem":"(आंद्रेई तारकोवस्की को पढ़ते हुए)\n\nतैरता हुआ चांद\nमछलियों के जाल में नहीं फँसता\n\nजब सारा पानी जमकर हो जाता है बर्फ़\nवह चुपके से बाहर खिसक लेता है\n\nजब झील सूख जाती है\nतब उसकी तलहटी में वह फैलाता है अपनी चांदनी\n\nताकि रातों को भी दिखाई दे\nमछलियों का तड़पना।\n\n","author":"नरेश सक्सेना","title":"दिखाना \/ नरेश सक्सेना"},{"poem":"रह-रह कर आज साँझ मन टूटे-\nकाँचों पर गिरी हुई किरणों-सा बिछला है\nतनिक देर को छत पर हो आओ\nचाँद तुम्हारे घर के पिछवारे निकला है ।\n\nप्रश्नों के अन्तहीन घेरों में\nबँध कर भी चुप-चुप ही रह लेना\nसारे आकाश के अँधेरों को\nअपनी ही पलकों पर सह लेना\nआओ, उस मौन को दिशा दे दें\nजो अपने होठों पर अलग-अलग पिघला है ।\n\nअनजाने किसी गीत की लय पर\nहाथ से मुंडेरों को थपकाना\nमुख टिका हथेली पर अनायास\nडूब रही पलकों का झपकाना\nसारा का  सारा चुक जाएगा\nअनदेखा करने का ऋण जितना पिछला है ।\n\nतनिक देर को छत पर हो आओ\nचाँद तुम्हारे घर के पिछवारे निकला है ।\n\n","author":"नरेश सक्सेना","title":"रह-रह कर आज साँझ मन टूटे \/ नरेश सक्सेना"},{"poem":"सूनी सँझा, झाँके चाँद\nमुँडेर पकड़ कर आँगना\nहमें, कसम से, नहीं सुहाता-\nरात-रात भर जागना ।\n\nरह-रह हवा सनाका मारे\nयहाँ-वहाँ से बदन उघारे\nपिछवारे का पीपल जाने-\nकैसे-कैसे वचन उचारे\nजाने कब तक नीम पड़ेगा-\n'घी मिसरी' में पागना ।\n\nकैसे मन की करूँ चिरौरी\nखाली-खाली बाखर-पौरी\nऐसे मौसम तुम बाहर हो\nआँगन टपके परी निबौरी\nजैसे हैम अपने, वैसे हों-\nदुश्मन के भी भागना ।\n\nहमें, कसम से, नहीं सुहाता-\nरात-रात भर जागना ।\n\n","author":"नरेश सक्सेना","title":"सूनी सँझा, झाँके चाँद \/ नरेश सक्सेना"},{"poem":"फूले फूल बबूल कौन सुख, अनफूले कचनार ।\n\nवही शाम पीले पत्तों की\nगुमसुम और उदास\nवही रोज़ का मन का कुछ-\nखो जाने का एहसास\nटाँग रही है मन को एक नुकीले खालीपन से\nबहुत दूर चिड़ियों की कोई उड़ती हुई कतार ।\nफूले फूल बबूल कौन सुख, अनफूले कचनार ।\n\nजाने; कैसी-कैसी बातें\nसुना रहे सन्नाटे\nसुन कर सचमुच अंग-अंग में\nउग आते हैं काँटें\nबदहवास, गिरती-पड़ती-सी; लगीं दौड़ने मन में-\nअजब-अजब विकृतियाँ अपने वस्त्र उतार-उतार\nफूले फूल बबूल कौन सुख, अनफूले कचनार ।\n\n","author":"नरेश सक्सेना","title":"फूले फूल बबूल कौन सुख, अनफूले कचनार \/ नरेश सक्सेना"},{"poem":"मरने के बाद शुरू होता है\nमुर्दों का अमर जीवन\n\nदोस्त आएँ या दुश्मन\nवे ठंडे पड़े रहते हैं\n\nलेकिन अगर आपने देर कर दी\nतो फिर\nउन्हें अकडऩे से कोई नहीं रोक सकता\n\nमज़े ही मज़े होते हैं मुर्दों के\nबस इसके लिए एक बार\nमरना पड़ता है ।\n\n","author":"नरेश सक्सेना","title":"मुर्दे \/ नरेश सक्सेना"},{"poem":"सर्दियों की सुबह, उठ कर देखता हूँ[1]\nधूप गोया शहर के सारे घरों को\nजोड़ देती है\n\nग़ौर से देखें अगरचे\nधूप ऊँचे घरों के साये तले\nउत्तर दिशा में बसे कुछ छोटे घरों को\nछोड़ देती है ।\n\nपूछ ले कोई\nकि किनकी छतों पर भोजन पकाती\nगर्म करती लान,\nऔ ‘बिजली जलाती धूप आखिऱ\nनदी नालों के किनारे बसे इतने ग़रीबों से क्यों भला\nमुँह मोड़ लेती है.\n\n","author":"नरेश सक्सेना","title":"धूप \/ नरेश सक्सेना"},{"poem":"ऊर्जा से भरे लेकिन\nअक्ल से लाचार, अपने भुवन भास्कर\nइंच भर भी हिल नहीं पाते\nकि सुलगा दें किसी का सर्द चूल्हा\n\nठेल उढ़का हुआ दरवाज़ा\nचाय भर की ऊष्मा औ रोशनी भर दें\nकिसी बीमार की अन्धी कुठरिया में\n\nसुना सम्पाती उड़ा था\nइसी जगमग ज्योति को छूने\nझुलस कर देह जिसकी गिरी धरती पर\nधुआँ बन पंख जिसके उड़ गए आकाश में\n\nअपरिमित इस ऊर्जा के स्रोत\nकोई देवता हो अगर सचमुच सूर्य तुम तो\nक्रूर क्यों हो इस कदर\n\nतुम्हारी यह अलौकिक विकलांगता\nभयभीत करती है ।\n\n","author":"नरेश सक्सेना","title":"सूर्य \/ नरेश सक्सेना"},{"poem":"01 फ़रवरी 2011 को दिवंगत पत्नी विजय के लिए\n\nतुम अपनी दो आँखों से देखती हो एक दृश्य\nदो हाथों से करती हो एक काम\nदो पाँवों से\nदो रास्तों पर नहीं एक ही पर चलती हो\n\nसुनो चारुशिला!\nएक रंग और एक रंग मिलकर एक ही रंग होता है\nएक बादल और एक बादल मिलकर एक ही बादल होता है\nएक नदी और एक नदी मिलकर एक ही नदी होती है\n\nनदी नहीं होंगे हम\nबादल नहीं होंगे हम\nरंग नहीं होंगे तो फिर क्या होंगे\nअच्छा ज़रा सोचकर बताओ\nकि एक मैं और तुम मिलकर कितने हुए\n\nक्या कोई बता सकता है\nकि तुम्हारे बिन मेरी एक वसंत ऋतु\nकितने फूलों से बन सकती है\nऔर अगर तुम हो तो क्या मैं बना नहीं सकता\nएक तारे से अपना आकाश\n\n","author":"नरेश सक्सेना","title":"सुनो चारुशिला \/ नरेश सक्सेना"},{"poem":"कल तुम्हें सुनसान अच्छा लग रहा था\nआज भीड़ें भा रही हैं\nतुम वही मन हो कि कोई दूसरे हो\n\nगोल काले पत्थरों से घिरे उस सुनसान में उस शाम\nगहरे धुँधलके में खड़े कितने डरे\nकँपते थरथराते अंत तक क्यों मौन थे तुम\n\nकिस तिलस्मी शिकंजे के असर में थे\nजिगर पत्थर, आँख पत्थर, जीभ पत्थर क्यों हुई थी\nसच बताओ, उन क्षणों में कौन थे तुम\nकल तुम्हें अभिमान अच्छा लग रहा था\nआज भिक्षा भा रही है\nतुम वही मन हो कि कोई दूसरे हो ।\n\n","author":"नरेश सक्सेना","title":"तुम वही मन हो कि कोई दूसरे हो \/ नरेश सक्सेना"},{"poem":"कितनी सुन्दर होती हैं पत्तियाँ नीम की\nये कोई कविता क्या बताएगी\n\nजो उन्हें मीठे दूध में बदल देती है\nउस बकरी से पूछो\nपूछो उस माँ से\nजिसने अपने शिशु को किया है निरोग उन पत्तियों से\nजिसके छप्पर पर उनका धुआँ\nध्वजा की तरह लहराता है\nऔर जिसके आँगन में पत्तियाँ\nआशीषों की तरह झड़ती हैं\n\nकभी नीम के सफ़ेद नन्हें फूलों की गंध अपने सीने में भरी?\nकभी उसकी छाल को घिसकर अपने घावों पर लगाया?\nकभी भादों के झकोरों में उन हरी कटारों के झौरों को\nझूमते हुए देखा?\nनहीं!\nतब तो यह कविता मेरा नाम ही धराएगी\nजिसकी कोई पंक्ति एक हरी पत्ती-भर छाया भी दे नहीं पाएगी\nवो क्या बताएगी\nकि कितनी सुन्दर होती हैं पत्तियाँ नीम की ।\n\n","author":"नरेश सक्सेना","title":"नीम की पत्तियाँ \/ नरेश सक्सेना"},{"poem":"एक बार हमारी मछलियों का पानी मैला हो गया था\nउस रात घर में साफ़ पानी नहीं था\nऔर सुबह तक सारी मछलियाँ मर गई थीं\nहम यह बात भूल चुके थे\n\nएक दिन राखी अपनी कॉपी और पेंसिल देकर\nमुझसे बोली\nपापा, इस पर मछली बना दो\nमैंने उसे छेड़ने के लिए काग़ज़ पर लिख दिया- मछली\nकुइछ देर राखी उसे गौर से देखती रही\nफिर परेशान होकर बोली- यह कैसी मछली!\nपापा, इसकी पूँछ कहाँ और सिर कहाँ\nमैंने उसे समझाया\nयह मछली का म\nयह छ, यह उसकी ली\nइस तरह लिखा जाता है- म...छ...ली\nउसने गम्भीर होकर कहा- अच्छा! तो जहाँ लिखा है मछली\nवहाँ पानी भी लिख दो\n\nतभी उसकी माँ ने पुकारा तो वह दौड़कर जाने लगी\nलेकिन अचानक मुड़ी और दूर से चिल्लाकर बोली-\nसाफ़ पानी लिखना, पापा!\n\n","author":"नरेश सक्सेना","title":"मछलियाँ \/ नरेश सक्सेना"},{"poem":"नफ़रत पैदा करती है नफ़रत\nऔर प्रेम से जनमता है प्रेम\nइंसान तो इंसान, धर्मग्रंथों का यह ज्ञान\nतो मिट्टी तक के सामने ठिठककर रह जाता है\n\nमिट्टी के इतिहास में मिट्टी के खिलौने हैं\nखिलौनों के इतिहास में हैं बच्चे\nऔर बच्चों के इतिहास में बहुत से स्वप्न हैं\nजिन्हें अभी पूरी तरह देखा जाना शेष है\n\nनौ बरस की टीकू तक जानती है ये बात\nकि मिट्टी से फूल पैदा होते हैं\nफूलों से शहद पैदा होता है\nऔर शहद से पैदा होती है बाक़ी कायनात\nमिट्टी से मिट्टी पैदा नहीं होती\n\n","author":"नरेश सक्सेना","title":"मिट्टी \/ नरेश सक्सेना"},{"poem":"सेनाएँ जब सेतु से गुज़रती हैं\nतो सैनिक अपने क़दमों की लय तोड़ देते हैं\nक्योंकि इससे सेतु टूट जाने का ख़तरा\nउठ खड़ा होता है\n\nशनैः-शनै: लय के सम्मोहन में डूब\nसेतु का अन्तर्मन होता है आन्दोलित\nझूमता है सेतु दो स्तम्भों के मध्य और\nयदि उसकी मुक्त दोलन गति मेल खा गई\nसैनिकों की लय से\nतब तो जैसे सुध-बुध खो केन्द्र से\nउसके विचलन की सीमाएँ टूटना हो जाती हैं शुरू\nलय से उन्मत्त\nसेतु की काया करती है नृत्त\nलेफ़्ट-राइट, लेफ़्ट-राइट, ऊपर-नीचे, ऊपर-नीचे\nअचानक सतह पर उभरती है हल्की-सी रेख\nऔर वह भी शुरू करती है मार्च\nलगातार होती हुई गहरी और केन्द्रैन्मुख\nरेत नहीं रेत । लोहा, लोहा अब नहीं\nऔर चूना और मिट्टी हो रहे मुक्त\nशिल्प और तकनीकी के बन्धन से\nपंचतत्त्व लौट रहे घर अपने\nधम्म...धम्म...धम्म...धम्म...धम्म...धड़ाम\n\nलय की इस ताक़त को मेरे शत-शत प्रणाम\n\n","author":"नरेश सक्सेना","title":"सेतु \/ नरेश सक्सेना"},{"poem":"चट्टानें उड़ रही हैं\nबारूद के धुओं और धमाकों के साथ\n\nचट्टानों के कानों में भी उड़ती-उड़ती\nपड़ी तो थी अपने उड़ाए जाने की बात\nवे बड़ी ख़ुश थीं\nक्योंकि हिन्दी भाषा के बारे में\nवे कुछ नहीं जानती थीं\n\nउन्हें लगता था\nउन्हें उड़ाने के लिए वे लोग\nपँख लेकर आएँगे ।\n\n","author":"नरेश सक्सेना","title":"चट्टानें \/ नरेश सक्सेना"},{"poem":"कल तुम्हें सुनसान अच्छा लग रहा था\nआज भीड़ें भा रही हैं\nतुम वही मन हो कि कोई दूसरे हो\n\nगोल काले पत्थरों से घिरे उस सुनसान में उस शाम\nगहरे धुँधलके में खड़े कितने डरे\nकँपते थरथराते अंत तक क्यों मौन थे तुम\n\nकिस तिलस्मी शिकंजे के असर में थे\nजिगर पत्थर, आँख पत्थर, जीभ पत्थर क्यों हुई थी\nसच बताओ, उन क्षणों में कौन थे तुम\nकल तुम्हें अभिमान अच्छा लग रहा था\nआज भिक्षा भा रही है\nतुम वही मन हो कि कोई दूसरे हो ।\n\n","author":"नरेश सक्सेना","title":"तुम वही मन हो कि कोई दूसरे हो \/ नरेश सक्सेना"},{"poem":"बिजलियों को अपनी चमक दिउखाने की\nइतनी जल्दी मचती थी\nकि अपनी आवाज़ें पीछे छोड़ आती थीं\nआवाज़ें आती थीं पीछा करतीं\nअपनी गायब हो चुकी\nबिजलियों को तलाशतीं\n\nटूटते तारों की आवाज़ें सुनाई नहीं देतीं\nवे इतनी दूर होते हैं\nकि उनकी आवाज़ें कहीं\nराह में भटक कर रह जाती हैं\nहम तक पहुँच ही नहीं पातीं\n\nकभी-कभी रातों के सन्नाटे में\nचौंक कर उठ जाता हूँ\nसोचता हुआ\nकि कहीं यह सन्नाटा किसी ऐसी चीज़ के\nटूटने का तो नहीं\nजिसे हम हड़बड़ी में बहुत पीछे छोड़ आए हों!\n\n","author":"नरेश सक्सेना","title":"पीछे छूटी हुई चीज़ें \/ नरेश सक्सेना"},{"poem":"जगहें खत्म हो जाती हैं\nजब हमारी वहॉं जाने की इच्छाएं\nखत्म हो जाती हैं\nलेकिन जिनकी इच्छाएं खत्म हो जाती हैं\nवे ऐसी जगहों में बदल जाते हैं\nजहॉं कोई आना नहीं चाहता\n\nकहते हैं रास्ता भी एक जगह होता है\nजिस पर जिन्दगी गुजार देते हैं लोग\nऔर रास्ते पॉंवों से ही निकलते हैं\nपॉंव शायद इसीलिए पूजे जाते हैं\nहाथों को पूजने की कोई परंपरा नहीं \nहमारी संस्कृति में\nये कितनी अजीब बात है।\n\n","author":"नरेश सक्सेना","title":"अजीब बात \/ नरेश सक्सेना"},{"poem":"शब्द तो आए बहुत बाद में\nसंख्याएँ हमारे साथ जन्म से ही हैं\n\nगर्भ में जब\nनिर्माण हो रहा था हमारी हड्डियों का\nरक्तकणों और कोशिकाओं का\nसाथ-साथ संख्याएँ भी निर्मित होती जा रही थीं\n\nएक हमारी देह की इकाई की वो संख्या है\nजिसमें समाहित हैं सारी संख्याएँ\nदो आँखों में स्थित है दो\nतीन है उँगलियों के तीन जड़ों में\nहृदय के हिस्से हैं चार\nऔर पाँच का निवास\nपाँच उँगलियों में है\nआगे की सारी सँख्याओं को\nदेह में तलाशना बहुत मज़ेदार खेल है\n\nनौ को तो अमर कर गए कबीर\nकि नौ द्वारे का पिंजरा ता में पंछी पौन...\n\nमुझे तो बहुत चकित करती है यह बात\nकि देह की सँख्याएँ आठ की सँख्या निर्धारित करती हैं\nक्योंकि आठ तरह से ही मुड़ती है यह देह\nइसीलिए तो कृष्ण कहलाते हैं अष्टावक्र\n\nसात रंग दीखते हैं आँखों को\nऔर जीभ छह तरह के स्वादों को पहचानती है\nइसीलिए तो भोजन को कहा गया षट्‍रस\n\nदेखिए एक से बना कैसा प्यारा शब्द\nएका\nएक जो दूसरे के बिना रह नहीं सकता\nजिसके बिना सम्भव नहीं थी\nइस दुनिया की शुरुआत\n\nमैंने तो शुरु में ही कही थी यह बात\nकि सँख्याएँ शब्दों की पूर्वज हैं\nशब्द तो आए बहुत बाद में\nऔर आते ही चले जा रहे हैं\nजबकी सँख्याएँ सबकी सब आ चुकी हैं\n\nक्या कोई नई सँख्या बता सकते हैं आप ।\n\n","author":"नरेश सक्सेना","title":"संख्याएँ \/ नरेश सक्सेना"},{"poem":"शिशु लोरी के शब्द नहीं\nसंगीत समझता है\n\nअभी वह अर्थ समझता है\nबाद में सीखेगा भाषा।\n\n","author":"नरेश सक्सेना","title":"शिशु \/ नरेश सक्सेना"},{"poem":"सीढ़ियाँ \nचढ़ते हुए\nजो उतरना \nभूल जाते हैं\n\nवे घर नहीं \nलौट पाते\nक्योंकि सीढ़ियाँ\nकभी ख़त्म नहीं होतीं\n\n","author":"नरेश सक्सेना","title":"सीढ़ियाँ \/ नरेश सक्सेना"},{"poem":"वे पत्थरों को पहनाते हैं लंगोट\nपौधों को \nचुनरी और घाघरा पहनाते हैं\n\nवनों, पर्वतों और आकाश की \nनग्नता से होकर आक्रांत\nतरह-तरह से \nअपनी अश्लीलता का उत्सव मनाते हैं\n\nदेवी-देवताओं को \nपहनाते हैं आभूषण\nऔर फिर उनके मन्दिरों का\nउद्धार करके \nउन्हें वातानुकूलित करवाते हैं\n\nइस तरह वे \nईश्वर को \nउसकी औकात बताते हैं ।\n\n","author":"नरेश सक्सेना","title":"औकात \/ नरेश सक्सेना"},{"poem":"आपस में सट कर फूटी कलियाँ\nएक दूसरे के खिलने के लिए जगह छोड़ देती हैं\n\nजगह छोड़ देती हैं गिट्टियाँ\nआपस में चाहे जितना सटें\nअपने बीच अपने बराबर जगह\nखाली छोड़ देती हैं\nजिसमें भरी जाती है रेत\n\nऔर रेत के कण भी\nएक दूसरे को चाहे जितना भींचें\nजितनी जगह खुद घेरते हैं\nउतनी जगह अपने बीच खाली छोड़ देते हैं।\nइसमें भरी जाती है सीमेंट\n\nसीमेंट\nकितनी महीन\nऔर आपस में सटी हुई\nलेकिन उसमें भी होती हैं खाली जगहें\nजिसमें समाता है पानी\nऔर पानी में, खैर छोड़िए\n\nइस तरह कथा काँक्रीट की बताती है\nरिश्तों की ताकत में\nअपने बीच\nखाली जगह छोड़ने की अहिमयत के बारे में।\n\n","author":"नरेश सक्सेना","title":"काँक्रीट \/ नरेश सक्सेना"},{"poem":"लाल रोशनी न होने का अँधेरा\nनीली रोशनी न होने के अँधेरे से\nअलग होता है\nइसी तरह अँधेरा\n\nअँधेरे से अलग होता है।\nअँधेरे को दोस्त बना लेना आसान है\nउसे अपने पक्ष में भी किया जा सकता है\nसिर्फ उस पर भरोसा नहीं किया जा सकता।\n\nभरोसा रोशनी पर तो हरगिज नहीं\nहरी चीजें लाल रोशनी में\nकाली नजर आती हैं\nदरअसल चीजें\nखुद कुछ कम शातिर नहीं होतीं\nवे उन रंगों की नहीं दिखतीं\nजिन्हें सोख लेती हैं\nबल्कि उन रंगों की दिखाई देती हैं\nजिन्हें लौटा रही होती हैं\nवे हमेशा\nअपनी अस्वीकृति के रंग ही दिखाती हैं\n\nऔरों की क्या कहूँ\nमेरी बाईं आँख ही देखती है कुछ और\nदाईं कुछ और देखती है\nबायाँ पाँव जाता है कहीं और\nदायाँ, कहीं और जाता है\nपास आओ दोस्तों अलग करें\nसन्नाटे को सन्नाटे से\nअँधेरे को अँधेरे से और\nनरेश को नरेश से।\n\n","author":"नरेश सक्सेना","title":"देखता हूँ अँधेरे में अँधेरा \/ नरेश सक्सेना"},{"poem":"दाग-धब्बे\nसाफ-सुथरी जगहों पर आना चाहते हैं\n\nजहाँ कहीं भी कुछ होने को होता है\nभले ही हत्या होनी हो किसी की\nदाग-धब्बे प्रकट होने को आतुर हो उठते हैं\nऔर जब कोई नहीं आता आगे\nहत्यारों के खिलाफ, गवाही देने\nदाग-धब्बे ही आते हैं\n\nत्वचा तक सीमित नहीं होता उनका आना\nवे स्मृतियों और आत्मा तक आते हैं\nहादसे की तरह\nऔर हमारे सबसे प्रिय चेहरे, बस्तियाँ और शहर\nधब्बों में बदल जाते हैं\nजहाँ जहाँ होता है जीवन\nहवा, पानी, मिट्टी और आग जहाँ होते हैं\nधब्बे और दाग\nजरूर वहाँ होते हैं\nवे जीवन की हलचल में हिस्सा बँटाना चाहते हैं\nवे बच्चों को देते हैं चुनौती\nकि हमारे बिना जरा खेल कर दिखाओ\n(बच्चे तो अच्छी तरह जानते हैं\nकि जिनके हाथों, किताबों और कपड़ों पर\nलग जाते हैं स्याही के दाग\nवे जरूर पास हो जाते हैं)\n\nजीवन से जूझते जवान हों\nया बूढ़े और बीमार\nदाग-धब्बे किसी को नहीं बख्शते\nमहापुरुषों की जीवनियों में\nउनके होने का होता है बखान\n\nकौन से बचपन पर\nयौवन पर या जीवन पर वे नहीं होते\nहाँ कफन पर नहीं होना चाहते\nदाग-धब्बे, मुर्दों से बचते हैं\n\nगंदी-गंदी जगहों पर कौन रहना चाहता है\nदाग-धब्बे भी साफ-सुथरी जगहों पर\nआना चाहते हैं।\n\n","author":"नरेश सक्सेना","title":"दाग-धब्बे \/ नरेश सक्सेना"},{"poem":"भूख से आँते सिकुड़ कर हो गईं छोटी\nदिमाग आ गया नजदीक बिल्कुल पेट के\n\nरोशनियों ने लौटना शुरू किया अपने स्रोतों की और\n\nपृथ्वी पड़ गई दुविधा में\nबाएँ से दाएँ घूमे या दाएँ से बाएँ\nया हो जाए स्थिर\n\nसितारों का टूटना शुरू हुआ आँतों में\nठीक नाभि के नीचे\nब्लैकहोल\n\nफैल रहा अंतरिक्ष की तरह\nदिमाग\nखाली पेट में।\n\n","author":"नरेश सक्सेना","title":"दिमाग खाली पेट में \/ नरेश सक्सेना"},{"poem":"सींक जैसी सरल और साधारण पत्तियाँ\nयदि न होतीं चीड़ की\nतो चीड़ कभी इतने सुंदर नहीं होते\n\nनीम या पीपल जैसी आकर्षक\nहोतीं यदि पत्तियाँ चीड़ की\nतो चीड़\nआकाश में तने हुए भालों से उर्जस्वित\nऔर तपस्वियों से स्थितिप्रज्ञ न होते\n\nसूखी और झड़ी हुई पत्तियाँ चीड़ की\nशीशम या महुए की पत्तियों सी\nपैरों तले दबने पर\nचुर्र-मुर्र नहीं होतीं\nबल्कि पैरों तले दबने पर\nआपको पटकनी दे सकती हैं\nखून बहा सकती हैं\nप्राण तक ले सकती हैं\nपहाड़ी ढलानों पर\nसाधारण, सरल और सुंदर यह पत्तियाँ चीड़ की\n\n","author":"नरेश सक्सेना","title":"पत्तियाँ यह चीड़ की \/ नरेश सक्सेना"},{"poem":"बिजलियों को अपनी चमक दिखाने की\nइतनी जल्दी मचती थी\nकि अपनी आवाजें पीछे छोड़ आती थीं\nआवाजें आती थीं पीछा करतीं\nअपनी गायब हो चुकी\nबिजलियों को तलाशतीं\n\nटूटते तारों की आवाजें सुनाई नहीं देतीं\nवे इतनी दूर होते हैं\nकि उनकी आवाजें कहीं\nराह में भटक कर रह जाती हैं\nहम तक पहुँच ही नहीं पातीं\n\nकभी-कभी रातों के सन्नाटे में\nचौंक कर उठ जाता हूँ\nसोचता हुआ\nकि कहीं यह सन्नाटा किसी ऐसी चीज के\nटूटने का तो नहीं\nजिसे हम हड़बड़ी में बहुत पीछे छोड़ आए हों!\n\n","author":"नरेश सक्सेना","title":"पीछे छूटी हुई चीजें \/ नरेश सक्सेना"},{"poem":"तनिक देर और आसपास रहें\nचुप रहें, उदास रहें,\nजाने फिर कैसी हो जाए यह शाम।\n\nएक-एक कर पीले पत्तों का\nटूटते चले जाना, इतने चुपचाप,\nऔर तुम्हारा पलकें झपकाकर\nप्रश्नों को लौटा लेना अपने आप।\nदूर-दूर सड़क के किनारे पर\nसूखे पत्तो के धुँधुआते से ढेर,\nएक तरफ बैठे हैं दो टीले\nगुमसुम-से पीठ फेर-फेर,\n\nडूब रहा सभी कुछ अँधेरे में\nचुप्पी के घेरे में\nपेड़ों पर चिड़ियों ने डाला कुहराम।\n\n","author":"नरेश सक्सेना","title":"बैठे हैं दो टीले \/ नरेश सक्सेना"}]
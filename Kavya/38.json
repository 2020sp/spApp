[{"poem":"अभी भी बचे हैं\nकुछ आख़िरी बेचैन शब्द\nजिनसे शुरू की जा सकती है कविता\n\nबची हुई हैं\nकुछ उष्ण साँसे\nजहाँ से सम्भव हो सकता है जीवन\n\nगर्म राख़ कुरेदो\nतो मिल जाएगी वह अन्तिम चिंगारी\nजिससे सुलगाई जा सकती है फिर से आग ।\n\n","author":"मदन कश्यप","title":"अभी भी बचे हैं \/ मदन कश्यप"},{"poem":"सुनो इतना कुछ कि कुछ भी न सुन सको\nजानो इतना कुछ कि कुछ भी न जान सको\nसमझो इतना कुछ कि कुछ भी न समझ सको\n\nआवाज़ों में डूब रही हैं आवाज़ें\nआवाज़ों को डूबोने वाली आवाज़ें\nकिन्हीं और आवाज़ों में डूब रही हैं\nधूर्त और क्रूर सौदागरों से सजा है बाज़ार ।\n\n","author":"मदन कश्यप","title":"सुनो इतना कुछ कि \/ मदन कश्यप"},{"poem":"कोई लोहा पीटता है\nकोई छाती पीटता है\nपर यह क्या करीम भाई\nतुम हवा को पीट रहे हो\n\nलोहा पीटना पूरा काम है\nऔर छाती पीटना मुकम्मल बेबसी\nमगर यह हवा को पीटना\n\nकुछ लोग हवा बाँधना जानते हैं\nतो कुछ हवा पलटना\nकोई हवा उड़ाता है तो कोई हवा बनाता है\nकुछ बचे-खुचे लोग कम से कम हवा की चाल पहचानते हैं\n\nएक तुम हो कि हवा को पीट रहे हो\nघण्टों हवा में लाठी भाँजते-भाँजते\nपसीने से लथपथ हो रहे हो\n\nहवा तो वैसे भी पिटती रहती है\nबन्दूक की गोली छाती भेदने से पहले\nहवा को छेदती है\nचाँटा हवा को पीट कर ही\nकिसी के गाल पर बरसता है\nफिर भला हवा को अलग से क्या पीटना\n\nमान गया करीम भाई\nजब हर चीज़ के साथ हवा पिटती है\nतो क्यों न कोई हवा को पीटे\nकि इसके पिटने से एक दिन\nवह भी पिट जाएगा\nजिसे हम पीटना चाहते हैं!\n\n","author":"मदन कश्यप","title":"करीम भाई \/ मदन कश्यप"},{"poem":"अभी पिछले फागुन में \nउसकी आँखों में कोई रंग न था \nपिछले सावन में \nउसके गीतों में करुणा न थी \nअचानक बड़ी हो गई है बेटी \nसेमल के पेड़ की तरह \nहहा कर बड़ी हो गई है \nदेखते ही देखते। \n\nजब वह जन्मी थी \nतब कितना पानी होता था \nकुएँ-तालाब में \nनदी तो हरदम लबालब भरी रहती थी \nभादों में कैसी झड़ी लगती थी \nवैसी ही एक रात में पैदा हुई थी \nऐसी झपासी थी कि एक पल के लिए भी \nलड़ी नहीं टूट रही थी \n\nअब बड़ी हुई बेटी \nतब तक सूख चुके हैं सारे तालाब \nगहरे तल में चला गया है कुएँ का पानी \nनदी हो गई है बेगानी \nकाँस और सरकंडों के जंगल में \nकहीं-कहीं बहती दिखती हैं पतली पतली धाराएँ । \n\nपलकें झुका कर \nसपनों को छोटा करो मेरी बेटी \nनींद को छोटा करो \nदेर से सूतो \nपर देर तक न सूतो \nहोठों से बाहर न आये हँसी \nआँखों तक पहुंच न पाये कोई ख़ुशी \nकलेजे में दबा रहे दुःख \nभूख और विचारों को मारना सीखो \nअपने को अपने ही भीतर गाड़ना सीखो \n\nकोमल-कोमल शब्दों में \nजारी होती रहीं क्रूर हिदायतें \nफिर भी बड़ी हो गई बेटी \nबड़े हो गये उसके सपने! \n\n2 \n\nबड़ी हो रही है बेटी \nबड़ा हो रहा है उसका एकांत \n\nवह चाहती है अब भी \nचिड़ियों से बतियाना \nफूलों से उलझना \nपेड़ों से पीठ टिका कर सुस्ताना \nपर सब कुछ बदल चुका है मानो \n\nकम होने लगी है \nचिड़ियों के कलरव की मिठास \nचुभने लगे हैं \nफूलों के तेज़ रंग \nडराने लगी हैं \nदरख़्तों की काली छायाएँ \n\nबड़ी हो रही है बेटी \nबड़े हो रहे हैं भेड़िए \nबड़े हो रहे है सियार \n\nमाँ की करुणा के भीतर \nफूट रही है बेचैनी \nपिता की चट्टानी छाती में \nदिखने लगे हैं दरकने के निशान \nबड़ी हो रही है बेटी! \n\n3 \n\nबाबा बाबा \nमुझे मकई के झौंरे की तरह \nमरुए में लटका दो \n\nबाबा बाबा \nमुझे लाल चावल की तरह \nकोठी में लुका दो \n\nबाबा बाबा \nमुझे माई के ढोलने की तरह \nकठही संदूक में छुपा दो \n\nमकई के दानों को बचाता है छिलकोइया \nचावल को कन और भूसी \nढोलने को बचाता है रेशम का तागा \nतुझे कौन बचाएगा मेरी बेटी!\n\n","author":"मदन कश्यप","title":"बड़ी होती बेटी \/ मदन कश्यप"},{"poem":"एक बड़ा सा एअर-बैग है \nजिसे हम कहते हैं हवाई थैला \nयह केवल अनुवाद नहीं है हमारी भाषा में \nइसके हवाई होने का अपना अर्थ है \n\nइस थैले में सिमट आता है \nहमारा छोटा-सा संसार \nज़रूरी कपड़े \nअगल बगल के खलों में किताबें \nब्रश और रेजर \nनहाने का साबुन \nजूते पोंछ कर फेंक देने के लिए \nपुरानी फटी गंजियों के कुछ टुकड़े \n\nइन्हीं गडमड चीज़ों के बीच छुपी होती है \nबिटिया की हँसी \nपत्नी की हिदायतें \nऔर फ्रेम से बाहर निकल कर \nबोलने-बतियाने वाली फ्रेंच पेण्टिंग की एक जोड़ी आँखें \nबेहद कठिन समय और दुर्गम यात्राओं में भी \nमुझे एकटक निहारती होती हैं \nइस हवाई थैले को और गहरा और रहस्यमय बनाती हुई \nजहाँ हमेशा ही चीज़ों से ज़्यादा होती है यादें \n\nकितनी-कितनी यात्राएँ\nकैसी-कैसी यात्राएँ \nधरती से कहीं अधिक उम्मीदों के भूगोल में की गयीं यात्राएँ \nऔर हर बार जिस तरह हमारा एक हिस्सा \nछूट जाता है सफ़र पर जाने से \nउसी तरह उन तमाम चीज़ों का कुछ-कुछ थैले में होता है \nजो हमारे साथ यात्रा में नहीं होतीं \n\nऐसा विश्वास कि कभी-कभी भूख प्यास लगने पर \nदेर तक इस थैले में कुछ ढूँढ़ते रहते हैं हम \nयह जानते हुए कि इसमें ऐसा कुछ भी नहीं है \nहर बार अपने ज्ञान से ज़्यादा हम इस थैले पर यक़ीन करते हैं \nऔर यह हवाई थैला भी कुछ न कुछ तो ऐसा रखता ही है \nकि उम्मीद न टूटे \nकई बार स्मृतियाँ ही कुछ खिला-पिला देती हैं \n\nयह होता है \nतो बेहद अकेलेपन में भी \nअकेला नहीं होने देता \n\nयह जितना पुराना है \nउससे कहीं ज़्यादा पहले का है हमारा रिश्ता \nवह तो तभी जुड़ गया था \nजब हमारे कंधे में पैदा हुई थी \nथैला लटकाने की आकांक्षा \nहम कपड़े के पुराने झोले में देखा करते थे इसका अक्स \n\nआते-जाते बौंखते-बउआते \nएक दिन ऐसा आया जब मन को कड़ा किया \nऔर अपने क़स्बाई घर का सारा दुःख \nइस थैले में डाल कर चले आए दिल्ली \nयहाँ रहते हुए कुछ दिनों बाद पता चला \nजितना दुःख हम थैले में ले आए \nउतना ही रह गया है वहाँ \nइस तरह देखते-देखते दूना हो गया दुःख!\n\n","author":"मदन कश्यप","title":"हवाई थैला \/ मदन कश्यप"},{"poem":"लोकतन्त्र \n\nएक\n\nलोकतन्त्र में तुम्हे हक़ है\nकिसी को भी चुन लेना का मगर\nकुछ भी बदलने का नहीं\n\nदो\n\nतुम्हे पता भी नहीं होता\nतुम्हारे द्वारा चुने जाने के पहले कोई\nउसे चुन चुका होता है\n\nतीन\n\nतुम उसको चुनते हो अथवा\nवह चुनता है तुमको कि तुम चुनो उसे\nताकि वह राज करे।\n\nचार\n\nतुम सरकार बदल सकते हो\nमगर उसे चलाने का अधिकार वे तुम्हें\nकभी नहीं देने वाले हैं।\n\nपाँच\n\nबिके हुए लोगो की कोई\nकौम नहीं होती ऐसे में उन्हे चुनना\nकौम से विश्वासघात करना है।\n\nछः\n\nजब कभी सत्ताधारियों का गिरोह\nबन जाता है तब राजतन्त्र से भी\nबदतर हो जाता है लोकतन्त्र।\n\n","author":"मदन कश्यप","title":"त्रिपदियाँ \/ मदन कश्यप"},{"poem":"गँवई गाँव के मनुख त्रिलोचन सीधे-सादे\nखुरदुरी मुट्ठी में अपना आकाश बाँधे\nधरती के उस जनपद से हैं प्यार लुटाते\nपरिचित और अपरिचित सबको गले लगाते\n\nचले आ रहे आँखों में क्या भर लाए हैं\nनगई के टोले से अभी-अभी आए हैं ।\nकविता उनको क्या दे सकती, क्या देती है\nसपनों के ढीले तारों को कस देती है ।\n\nअपने दुख का स्वागत करती हँस देती है\nनरम आँच झुलसाती नहीं पका देती है।\nभाषा की भट्ठी में ज्यों पकता हो कुंदन\nध्वनि में क्रिया क्रिया में बल ले खड़े त्रिलोचन ।\n\n","author":"मदन कश्यप","title":"त्रिलोचन \/ मदन कश्यप"},{"poem":"अपना ही देश है\nहमारे पास नहीं है कोई पटकथा\nहम खाली हाथ ही नहीं\nलगभग खाली दिमाग़ आए हैं मंच पर\n\nविचार इस तरह तिरोहित है\nकि उसके होने का अहसास तक नहीं है\nबस सपने हैं जो हैं\nमगर उनके होने की भी कोई भाषा नहीं है\nकुछ रंग हैं पर इतने गड्ड-मड्ड\nकि पहचानना असंभव\n\nवैसे हमारी आत्मा के तहख़ाने में हैं कुछ शब्द\nपर खो चुकी हैं उनकी ध्वनियाँ\n\nनिराशा का एक शान्त समुन्दर हमारी आँखों में है\nऔर जो कभी आशा की लहरें उठती हैं उसमें\nतो आप हत्या-हत्या कहकर चिल्लाने लगते हैं\nमाफ़ कीजिएगा\nहम किसी और से नहीं\nकेवल अपनी हताशा से लड़ रहे हैं\nऔर आप इसी को देशद्रोह बता रहे हैं\n\nहम हिंस्र पशु नहीं हैं\nपर बिजूके भी नहीं हैं\nहम चुपचाप संग्रहालय में नहीं जाना चाहते\nहालाँकि हमारे लेखे आपकी यह दुनिया\nकिसी अजायबघर से कम नहीं है\nहम कमज़ोर भाषा मगर मज़बूत सपनों वाले आदमी हैं\nख़ुद को कस्तूरी-मृग मानने से इंकार करते हैं\n\nआप जो भाषा को खाते रहे\nहमारे सपनों को खाना चाहते हैं\nआप जो विचारों को मारते रहे\nहमारी संस्कृति को मारना चाहते हैं\nआप जो काल को चबाते रहे\nहमारे भविष्य को गटकना चाहते हैं\nआप जो सभ्यता को रौंदते रहे\nहमारी अस्मिता को मिटाना चाहते हैं\nपर हमारे संघर्षों का इतिहास हज़ारों साल पुराना है\n\nआप बहुत बोल चुके हैं हमारे बारे में\nइतना ज़्यादा कि \nअब आपको हमारा बोलना भी गवारा नहीं है\nफिर भी हम बताना चाहते हैं कि\nआप जो कर रहे हैं\nवह कोई युद्ध नहीं, केवल हत्या है\nहम हत्यारों को योद्धा नहीं कह सकते\nये बाक्साईट के पहाड़ हमारे पुरखे हैं\nआप इन्हें सेंधा नमक-सा चाटना बन्द कीजिए\nयह लाल लोहा माटी हमारी माता है\nआप बेसन के लड्डू-सा भकोसना इन्हें बन्द कीजिए\nये नदियाँ हमारी बहने हैं\nइन्हें इंग्लिश-बीयर की तरह गटकना बन्द कीजिए\nउधर देखिए\nबलुआई ढलानों पर काँटों के जंजाल के बीच\nबौंखती वह अनाथ लड़की\nजनुम[1] हटा-हटाकर क़ब्र देखना चाह रही है\nकहीं उसकी माँ तो दफ़्न नहीं है वहाँ\nवह बार-बार कोशिश कर रही है हड़सारी[2]\nहटाने की\nजिस के नीचे पिता की लाश ही नहीं\nउसकी अपनी ज़िन्दगी दबी हुई है\n\nआपके सिपाहियों के डर से\nशेरनी की माँद तक में छिप जाती हैं लड़कियाँ\n\nहमें शान्त छोड़ दीजिए अपने जंगल में\nहम हरियाली चाहते हैं आग की लपटें नहीं\nहम माँदल की आवाज़ें सुनना चाहते हैं\nगोलियों की तड़तड़ाहट नहीं\n\nन पर्वतों पर खाऊड़ी[3] है\nन ही नदी किनारे बड़ोवा[4]\nअगली बरसात में\nफूस का छत्रा बन जाएँगी हमारी झोपड़ियाँ\nहमें अपना अन्ना उगाने दीजिए\nभला आप क्यों बनाना चाहते हैं यहाँ\nमिलिटरी छावनी\nयहाँ तो चारों तरफ़ अपना ही देश है\nदेखिए आसमन से बरसने लगी है\nवर्षा की कोदो के भात-जैसी बूँदें\nअब तो बन्द कीजिए गोलियाँ बरसाना\n\n","author":"मदन कश्यप","title":"बहुत बोल चुके आप हमारे बारे में \/ मदन कश्यप"},{"poem":"जब आदमी\nउम्मीद से\nआसमान की ओर \nदेखता है\n\nतब\nइस धरती का रंग\nबदलने लगता है\n\n","author":"मदन कश्यप","title":"उम्मीद \/ मदन कश्यप"},{"poem":"मिट्टी में\nमिल जाता है\n\nजो \nखिच्चा\nऔर कच्चा है\n\nपकने पर तो\nमिट्टी भी\nमिट्टी में नहीं मिलती\n\n","author":"मदन कश्यप","title":"कच्चा \/ मदन कश्यप"},{"poem":"अक्सर ताला उसकी\nज़बान पर लगा होता है\nजो बहुत ज़्यादा सोचता है\n\nजो बहुत बोलता है\nउसके दिमाग पर\nताला लगा होता है\n\nसंकट तब बढ़ जाता है\nजब चुप्पा आदमी \nइतना चुप हो जाए कि\nसोचना छोड़ दे\nऔर बोलने वाला\nऐसा शोर मचाए कि\nउसकी भाषा से\nविचार ही नहीं, \nशब्द भी गुम हो जाएँ ।\n\n","author":"मदन कश्यप","title":"संकट \/ मदन कश्यप"},{"poem":"मुखौटों से झाइयाँ नहीं छिपतीं\nपूरा का पूरा चेहरा छिप जाता है\nसबको पता चल जाता है\nकि सब कुछ छिपा दिया गया है\n\nभला ऐसे छिपने-छिपाने का क्या मतलब\n\nछिपो तो इस तरह कि किसी को पता नहीं\nचले कि तुम छिपे हुए हो\nजैसे कोई छिपा होता है हवस में\nतो कोई अवसरवाद में\n\nकुछ चालाक लोग तो\nविचारधारा तक में छिप जाते हैं\n\nकोई सूचनाओं में छिप जाता है\nतो कोई विश्लेषण में\nकोई अज्ञान में तो कोई इच्छाओं में\n\nऔर कवि तो अक्सर अपनी कायरता में\nछिपा होता है ।\n\n","author":"मदन कश्यप","title":"छिपना \/ मदन कश्यप"},{"poem":"हमारे पास नहीं है कोई पटकथा\nहम खाली हाथ ही नहीं\nलगभग खाली दिमाग़ आए हैं मंच पर\nविचार इस तरह तिरोहित है\nकि उसके होने का एहसास तक नहीं है\nबस, सपने हैं जो हैं\n\nमगर उनकी भी कोई भाषा नहीं है\nकुछ रंग हैं पर इतने गड्ड-मड्ड\nकि पहचानना असम्भव\nवैसे हमारी आत्मा के तहख़ाने में हैं कुछ शब्द\nपर खो चुकी हैं उनकी ध्वनियाँ\nनिराशा का एक शांत समुन्दर हमारी आँखों में है\n\nऔर जो कभी आशा की लहरें उठती हैं उसमें\nतो आप हिंसा-हिंसा कह कर चिल्लाने लगते हैं\n\nमाफ़ कीजिएगा\nहम किसी और से नहीं\nकेवल अपनी हताशा से लड़ रहे हैं\nआप इसी को देशद्रोह बता रहे हैं\n\nहम हिंस्र पशु नहीं हैं\nपर बिजूके भी नहीं हैं\nहम चुपचाप सँग्रहालय में नहीं जाना चाहते\nहालाँकि हमारे लेखे आपकी यह दुनिया\nकिसी अजायबघर से कम नहीं है\nहम कमज़ोर भाषा मगर मज़बूत सपनोंवाले आदमी हैं\nख़ुद को कस्तूरी मृग मानने से इनकार करते हैं\n\nआप जो भाषा को खाते रहे\nहमारे सपनों को खाना चाहते हैं\nआप जो विचार को मारते रहे\nहमारी सँस्कृति को मारना चाहते हैं\nआप जो काल को चबाते रहे\nहमारे भविष्य को गटकना चाहते हैं\nआप जो सभ्यता को रौंदते रहे\nहमारी अस्मिता को मिटाना चाहते हैं\n\nआप बेहद हड़बड़ी में हैं\nपर हमारे संघर्षों का इतिहास हज़ारों साल पुराना है\nआप बहुत बोल चुके हैं हमारे बारे में\nइतना ज़्यादा कि अब आप को\nहमारा बोलना तक गवारा नहीं है\nफिर भी हम बताना चाहते हैं\nकि आप जो कर रहे हैं\nवह कोई युद्ध नहीं केवल हत्या है\nहम हत्यारों को योद्धा नहीं कह सकते\n\nये बॉक्साइट के पहाड़ नहीं हमारे पुरखे हैं\nआप इन्हें सेंधा नमक-सा चाटना बन्द कीजिए\nयह लाल लोहामाटी हमारी माता है\nआप बेसन के लड्डू-सा इन्हें भकोसना बंद कीजिए\nये नदियाँ हमारी बहनें हैं\nइन्हें इंग्लिश बियर की तरह गटकना बंद कीजिए\n\nउधर देखिए\nबलुआई ढलानों पर काँटों के जंजाल के बीच\nबौंखती वह अनाथ लड़की\nजनुम[1] हटा-हटा कर क़ब्र देखना चाह रही है\nकहीं उसकी माँ तो दफ़्न नहीं है वहाँ\nवह बार-बार कोशिश कर रही है हड़सारी[2] हटाने की\nजिसके नीचे पिता की लाश ही नहीं\nउसकी अपनी ज़िन्दगी भी दबी हुई है\n\nआपके सिपाहियों के डर से\nशेरनी की माँद तक में छिप जाती हैं लड़कियाँ\n\nहमें शान्त छोड़ दीजिए अपने जंगल में\nहम हरियाली चाहते हैं आग की लपटें नहीं\nहम मादल की आवाज़ सुनना चाहते हैं\nगोलियों की तड़तड़ाहट नहीं\n\nन पर्वतों पर खाउड़ी[3] है\nन ही नदी किनारे बड़ोवा[4]\nअगली बरसात में\nफूस का छन्ना बन जाएँगे हमारे घर\n\nहमें अपना अन्न उगाने दीजिए\nअपना छप्पड़ छाने दीजिए\nभला आप क्यों बनाना चाहते हैं यहाँ मिलिटरी छावनी\nयहाँ तो चारों तरफ अपना ही देश है\n\nदेखिए आसमान से बरसने लगी हैं\nकोदो के भात जैसी बूँदें\nअब तो बन्द कीजिए गोलियाँ बरसाना!\n\n(2011)\n\n","author":"मदन कश्यप","title":"अपना ही देश \/ मदन कश्यप"},{"poem":"हमने हत्या को साँस्कृतिक अनुष्ठान में बदल दिया है\nकोई नहीं कह सकता इसे सत्ता का दमन\nसरकारी उत्पीड़न\nअब कन्धे भी तुम्हारे हैं छातियाँ भी तुम्हारी\nहम तो सिर्फ़ तुम्हारे नरमेध के पुरोहित हैं\n\nइतिहास गवाह हैं क़त्ल के उत्सव में\nमंत्रोच्चार करनेवालों को कभी हत्यारा नहीं कहा गया\n\nहम तुम्हें जंगल से भगाएँगे नहीं\nतुम जहाँ जाओगे वहीं जंगल बस जाएगा\n\nतुम बार-बार विस्थापित होते रहे हो\nक्यों न इस बार हमेशा-हमेशा के लिए\nनृजातीय प्रयोगशालाओं में सँस्थापित हो जाओ\n\nतुम्हारे घावों का दर्द जितना तेज़ होगा उतना ही\nबढ़ेगा तुम्हारा गुस्सा और एक दिन यह\nतुम्हारी बची-खुची चेतना पर भी छा जाएगा\nतुम समझ ही नहीं पाओगे यह गुस्सा क्यों है किसके ख़िलाफ़ है\n\nतुम में से कुछ थोड़े-से बच भी गए तो\nजो तुम्हें देता रहा है माँ के आँचल-सी सुरक्षा और सुकून\nउस जंगल की ओर झाँकने से भी डरोगे\nउस पर होगा हमारा अधिकार\nउसमें बेधड़क घूमेंगे सात समंदर पार के हमारे प्रिय सौदागर\nकहीं से किसी तीर के सनसनाते हुए आने का कोई ख़तरा नहीं होगा!\n\n(2008)\n\n","author":"मदन कश्यप","title":"सलवा जुडूम \/ मदन कश्यप"},{"poem":"ये पहाड़ों की ढलान से आहिस्ता-आहिस्ता उतरनेवाले\nतराई के रास्ते पाँव-पैदल चल कर आनेवाले\nपुराने व्यापारी नहीं हैं\n\nये इमली के पेड़ के नीचे नहीं सुस्ताते\nअमराई में डेरा नहीं डालते\nकाँख में तराजू दबाए नहीं चलते\n\nये नमक के सौदागर नहीं हैं\nलहसुन-प्याज के विक्रेता नहीं हैं\nसरसों तेल की शीशियाँ नहीं हैं इनके झोले में\n\nइन्हें सखुए के बीज नहीं पूरा जंगल चाहिए\nहड़िया के लिए भात नहीं सारा खेत चाहिए\n\nये नए युग के सौदागर हैं\nहमारी भाषा नहीं सीखते\nकुछ भी नहीं है समझाने और बताने के लिए\nये सिर्फ़ आदेश देना चाहते हैं\nइनके पास ठस-ठस आवाज़ करनेवाली\nक्योंझर की बंदूकें नहीं हैं\nसफ़ेद घोड़े नहीं हैं\nनहीं रोका जा सकता इन्हें तीरों की बरसात से\n\nये नए युग के सौदागर हैं\nबेचना और ख़रीदना नहीं\nकेवल छीनना जानते हैं\nये कभी सामने नहीं आते\nरहते हैं कहीं दूर समन्दर के इस पार या उस पार\n\nबस सामने आती हैं\nइनकी आकाँक्षाएँ योजनाएँ हवस\n\nसभी कानून सारे कारिन्दे पूरी सरकार\nऔर समूची फ़ौज इनकी है\n\nये नए युग के सौदागर हैं\nहम खेर[1] काटते रहे\nइन्होंने पूरा जंगल काट डाला\nहम बृंगा[2] जलाते रहे\nइन्होंने समूचा गाँव जला दिया ।\n\n(2011)\n\n","author":"मदन कश्यप","title":"नए युग के सौदागर \/ मदन कश्यप"},{"poem":"हम तुम्हारा उद्धार करेंगे\nज़िन्दा रखा तो जूठन खिला कर\nपाँव धुलवा कर तुम्हारा उद्धार करेंगे\nमार दिया तो बैंकुण्ठ भिजवा कर\nतुम्हारे वंशजों को अपना भक्त बना कर तुम्हारा उद्धार करेंगे\n\nऔर किसी आफ़त-बिपत बेला-कुबेला ठौर-कुठौर में\nतुम्हारे जूठे बेर खा कर भी तुम्हारा उद्धार करेंगे!\n\n(2010)\n\n","author":"मदन कश्यप","title":"उद्धारक \/ मदन कश्यप"},{"poem":"मेरी धमनियों में उन राजन्यों का रक्त है\nजो कभी छत्री रहे तो कभी बाम्हन\nजिन्होंने बनाया था दुनिया का पहला 'गणतंत्र'\nमगर तुम्हें नहीं दिया था चुनने का अधिकार\n\nउसके सातों कुल उनके ही थे\nसातों नदियों पर उनका ही अधिकार था\nउनके ही कब्ज़े में थीं सातों लोको की कथाएँ\n\nइतिहास में कहीं दर्ज नहीं है\nकि तुम कहाँ थे और कैसे थे\nबींसवी सदी में तुमने जिसे बहुत-बहुत याद किया\nउस गौतम बुद्ध ने भी तुम्हें कितना अपनाया था\nकुछ ठीक-ठीक पता नहीं\n\nतुम्हारे पुरखे क्या करते थे\nकैसे जीते थे\nतन को छुए बिना\nमन को कैसे छूते थे\nक्या घृणा करनेवालों से वे भी घृणा करते थे\nक्या वे अपने घरों में भी बहुत कम बोलते थे\n\nमैं एक 'भरोसा महरा' को जानता हूँ\nजो हमारे खेतों में हल चलाते थे\nजग-परोजन में शहनाई भी बजाते थे\nबातें कम करते थे\nकम खा कर कम पहन कर ज़िन्दा रहते थे\n\nदूर से उस ईश्वर को प्रणाम करते थे\nजिसके मन्दिर में जाने की इजाज़त उन्हें नहीं थी\nधर्म की उन कथाओं को सिर झुका सुनते थे\nजिनमें उनके पुरखों को नीच-पातकी बताया जाता था\n\nउन्हें लांछनों से ज्यादा पेट की चिंता थी\n\nएक दिन चले गए दुनिया से चुपचाप\nघी में तली पूरियाँ और आलू-गोभी की रसदार तरकारी\nखाने की अपनी पुरानी इच्छा को अनाथ छोड़ कर\nउनके बेटे तो पहले ही जा चुके थे झरिया-अंडाल\n\nठीक है कि उनकी झोपड़ी नहीं जलाई गई\nउन्हें कभी लाठियों से पीटा नहीं गया\nगाँव से खदेरा नहीं गया\nमगर ज़ुल्म उन्होंने भी कम नहीं सहे\nऐसे ज़ुल्म जिन्हें परिभाषित करना भी उनके बस में नहीं था\nप्रतिकार की तो बात ही दूर रहे\nमैं शर्मिंदा हूँ अपने पितरों के किए पर\nउन्होंने मुझे सिखाया\nभरोसा को छूने से अपवित्र हो जाएगी बाभन देह\nऔर मैं दूर रह कर ही सुनता रहा शहनाई ।\n\n\n\n\nहे पितर\nमुझे आभारी होना चाहिए था\nतुमने जीवन दिया पहचान दी\nअपने हिस्से की भूमि दी\nजहाँ तक हो सका अपने दुख को छुपाए रखा\nलेकिन मैं तो लज्जा से ग्रस्त हूँ\nकि तुम पुश्त-दर-पुश्त बने रहे पवित्रता के सौदागर\nऔर इतराते रहे अत्याचारों को धर्मसंगत बनाने की अपनी क्रूर चतुराई पर\nतुम्हें पता ही नहीं था\nआदमी को आदमी न समझ कर\nतुम ख़ुद कितने आदमी रह गए थे\n\nहमारे कन्धे पर बेताल की तरह चढ़ा है\nतुम्हारे दुराचारों का इतिहास\nअब तुम्हीं बताओ इसे कहाँ ले जाऊँ\nकिस आग से जलाऊँ\nकिस नदी में बहाऊँ!\n\n(2009)\n\n","author":"मदन कश्यप","title":"माफ़ीनामा \/ मदन कश्यप"},{"poem":"आदमी के चुप रहने का मतलब यह तो नहीं\nकि उसके भीतर कोई हलचल नहीं है\nफिर भी उन्हें पसन्द है चुप्पा आदमी\n\nचुप रहने से बाहर सब कुछ शान्त रहता है\nव्यवस्था उसके चुप रहने का इतना अभ्यस्त होती है\nकि उसे बोलने मात्र के लिए सज़ा दी जा सकती है\n\nमगर 'चुप रहने में ही भलाई' बिल्कुल नहीं है\n\nचुप्पे आदमी की ज़मीन सबसे पहले छीनी जाती है\nऔर मुआवज़ा भी नहीं या नहीं के बराबर दिया जाता है\n\nकिसी भी आपदा में सबसे पहले\nऔर सबसे ज़्यादा मारे जाते हैं चुप्पे लोग!\n\n(2010)\n\n","author":"मदन कश्यप","title":"चुप्पा आदमी \/ मदन कश्यप"},{"poem":"हम तुम्हारा उद्धार करेंगे\nज़िन्दा रखा तो जूठन खिला कर\nपाँव धुलवा कर तुम्हारा उद्धार करेंगे\nमार दिया तो बैंकुण्ठ भिजवा कर\nतुम्हारे वंशजों को अपना भक्त बना कर तुम्हारा उद्धार करेंगे\n\nऔर किसी आफ़त-बिपत बेला-कुबेला ठौर-कुठौर में\nतुम्हारे जूठे बेर खा कर भी तुम्हारा उद्धार करेंगे!\n\n(2010)\n\n","author":"मदन कश्यप","title":"उद्धारक \/ मदन कश्यप"},{"poem":"ठण्डे लोहे-सा अपना कन्धा ज़रा झुकाओ\nहमें उस पर पाँव रख कर लम्बी छलाँग लगानी है\nमुल्क को आगे ले जाना है\nबाज़ार चहक रहा है\nऔर हमारी बेचैन आकाँक्षाओं के साथ-साथ हमारा आयतन भी बढ़ रहा है\nतुम तो कुछ घटो रास्ते से हटो\n\nतुम्हारी स्त्रियाँ कपड़े क्यों पहनती हैं\nवे तो ऐसी ही अच्छी लगती हैं\nतुम्हारे बच्चे स्कूल क्यों जाते हैं\n(इसमें धर्मान्तरण की साजिश तो नहीं)\nतुम तो अनपढ़ ही अच्छे लगते हो\n\nबस, अपना यह जंगल नदी पहाड़ हमें दे दो\nहम इन्हें निचोड़ कर देश को आगे ले जाएँगे\nदुनिया में अपनी तरक्की का मादल बजाएँगे\nऔर यदि बचे रहे तो तुम्हें भी नाचने-गाने के लिए बुलाएँगे\n\nदेश के लिए हम इतना सब कर रहे हैं\nतुम इतना भी नहीं कर सकते!\n\nतुम्हारी भाषा अब गन्दी हो गई है\nउसमें विचार आ गए हैं\nतुम्हारी सँस्कृति पथ-भ्रष्ट हो गई है\nउसमें हथियार आ गए हैं\nख़तरनाक होती जा रही हैं तुम्हारी बस्तियाँ\nकेवल हमारी दया पर बसी नहीं रहना चाहतीं\n\nहमने तो बहुत पहले ही सब कुछ तय कर दिया था\nतुम्हें बोलना नहीं गाना आना चाहिए\nपढ़ना नहीं नाचना आना चाहिए\nसोचना नहीं डरना आना चाहिए\nअब तुम्हीं कभी-कभी भटक जाते हो\n\nतुम्हें कौन-सी बानी बोलनी है\nकौन-सा धर्म अपनाना है\nकिस बस्ती में रहना है\nकब कहाँ चले जाना है\nयह तय करने का अधिकार तुम्हें नहीं है\n\nतुम तो बस, जो हम कहते हैं वह करो\nबेकार झमेले में मत पड़ो\nहम से डरो हमारी भाषा से डरो\nहमारी सँस्कृति से डरो हमारे राष्ट्र से डरो!\n\n(2008)\n\n","author":"मदन कश्यप","title":"आदिवासी \/ मदन कश्यप"},{"poem":"मेरी धमनियों में उन राज्यों का रक्त है\nजो कभी छत्री रहे तो कभी बाम्हन\nजिन्होंने बनाया था दुनिया का पहला 'गणतंत्र'\nमगर तुम्हें नहीं दिया था चुनने का अधिकार\n\nउसके सातों कुल उनके ही थे\nसातों नदियों पर उनका ही अधिकार था\nउनके ही कब्जे में थीं सातों लोको की कथाएँ\n\nइतिहास में कहीं दर्ज नहीं है\nकि तुम कहाँ थे और कैसे थे\nबींसवी सदी में तुमने जिसे बहुत-बहुत याद किया\nउस गौतम बुद्ध ने भी तुम्हें कितना अपनाया था\nकुछ ठीक-ठीक पता नहीं\n\nतुम्हारे पुरखे क्या करते थे\nकैसे जीते थे\nतन को छुए बिना\nमन को कैसे छूते थे\nक्या घृणा करनेवालों से वे भी घृणा करते थे\nक्या वे अपने घरों में भी बहुत कम बोलते थे\n\nमैं एक 'भरोसा महरा' को जानता हूँ\nजो हमारे खेतों में हल चलाते थे\nजग-परोजन में शहनाई भी बजाते थे\nबातें कम करते थे\nकम खा कर कम पहन कर जिन्दा रहते थे\n\nदूर से उस ईश्वर को प्रणाम करते थे\nजिसके मंदिर में जाने की इजाजत उन्हें नहीं थी\nधर्म की उन कथाओं को सिर झुका सुनते थे\nजिनमें उनके पुरखों को नीच-पातकी बताया जाता था\n\nउन्हें लांछनों से ज्यादा पेट की चिंता थी\n\nएक दिन चले गए दुनिया से चुपचाप\nघी में तली पूरियाँ और आलूगोभी की रसदार तरकारी\nखाने की अपनी पुरानी इच्छा को अनाथ छोड़ कर\nउनके बेटे तो पहले ही जा चुके थे झरिया-अंडाल\n\nठीक है कि उनकी झोपड़ी नहीं जलाई गई\nउन्हें कभी लाठियों से पीटा नहीं गया\nगांव से खदेरा नहीं गया\nमगर जुल्म उन्होंने भी कम नहीं सहे\nऐसे जुल्म जिन्हें परिभाषित करना भी उनके बस में नहीं था\nप्रतिकार की तो बात ही दूर रहे\nमैं शर्मिंदा हूँ अपने पितरों के किए पर\nउन्होंने मुझे सिखाया\nभरोसा को छूने से अपवित्र हो जाएगी बाभन देह\nऔर मैं दूर रह कर ही सुनता रहा शहनाई।\n\n\n\n\nहे पितर\nमुझे आभारी होना चाहिए था\nतुमने जीवन दिया पहचान दी\nअपने हिस्से की भूमि दी\nजहाँ तक हो सका अपने दुख को छुपाए रखा\nलेकिन मैं तो लज्जा से ग्रस्त हूँ\nकि तुम पुश्त-दर-पुश्त बने रहे पवित्रता के सौदागर\nऔर इतराते रहे अत्याचारों को धर्मसंगत बनाने की अपनी क्रूर चतुराई पर\nतुम्हें पता ही नहीं था\nआदमी को आदमी न समझ कर\nतुम खुद कितने आदमी रह गए थे\n\nहमारे कंधे पर बेताल की तरह चढ़ा है\nतुम्हारे दुराचारों का इतिहास\nअब तुम्हीं बताओ इसे कहाँ ले जाऊँ\nकिस आग से जलाऊँ\nकिस नदी में बहाऊँ!\n\n(2009)\n\n","author":"मदन कश्यप","title":"माफीनामा \/ मदन कश्यप"},{"poem":"कई दिनों के बाद जब पति-पत्नी लौटे तो बगीचे के\nफूल किसी ने तोड़ लिए थे ।\nपति बेहद नाराज़ हुआ ।\n\nघर में घुसते ही सामान इधर -उधर फेकने लगा ।\nपत्नी लगातार माफ़ी माँग रही थी\nशान्त होने की प्रार्थना कर रही थी ।\n\nदरअसल स्त्रियाँ जब घर में नहीं भी होती है तब भी\nघर को सम्हालने का दायित्व उन्ही का होता है ।\n\n","author":"मदन कश्यप","title":"ऐसा क्यों होता है \/ मदन कश्यप"},{"poem":"चिठ्ठियाँ तो थी नहीं की जुगा कर रखते\nबस कुछ एस०एम०एस० थे\n\nबहुत दिनों तक बचे रहे\nमगर एक दिन मिटना ही था मिट गए\n\nहमारे समय में प्रेम\nकोई निशानी नहीं छोड़ता\n\nकुछ स्मृतियाँ होती है जो बहुत दिनों तक\nबरछे की तरह चुभी रहती है\nधीरे धीरे उनका लोहा भी गल जाता है!\n\n","author":"मदन कश्यप","title":"हमारे समय में प्रेम \/ मदन कश्यप"},{"poem":"अपनी चरम अवस्था में\nयुद्ध ही होता है प्रेम\n\nएक ऐसी जंग \nजिसमे स्त्री जीत कर भी\nपराजय के गहरे अहसास में डूब जाती है\n\nऔर हारा हुआ पुरुष \nजीत के भ्रम में उतराता रहता है!\n\n","author":"मदन कश्यप","title":"प्रेम-युद्ध \/ मदन कश्यप"},{"poem":"स्त्री \nअक्सर भूल जाती है \nप्रतिवाद करना\n\nलेकिन कभी कभी\nवह \nप्यार करना भी \nभूल जाती है!\n\n","author":"मदन कश्यप","title":"कभी-कभी \/ मदन कश्यप"},{"poem":"दुःख इतना था उसके जीवन में\nकि प्यार में भी दुःख ही था\n\nउसकी आँखों में झाँका\nदुःख तालाब के जल की तरह ठहरा हुआ था\n\nउसे बाँहों में कसा\nदुःख पीठ पर दागने के निशान की तरह दिखा\n\nउसे चूमना चाहा\nदुःख होंठों पर पपड़ियों की तरह जमा था\n\nउसे निर्वस्त्र करना चाहा\nउसने दुःख पहन रखा था\nजिसे किसी भी तरह उतारना सम्भव नहीं था!\n\n","author":"मदन कश्यप","title":"दुःख \/ मदन कश्यप"}]
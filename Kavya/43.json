[{"poem":"बाल ठाकरे!  बाल ठाकरे!\nकैसे फ़ासिस्टी प्रभुओं की --\nगला रहा है दाल ठाकरे!\nअबे सँभल जा, वो  पहुँचा बाल ठाकरे!\nसबने हाँ की, कौन ना करे!\nछिप जा, मत तू उधर ताक रे!\nशिव-सेना की वर्दी डाटे, जमा रहा लय-ताल ठाकरे!\nसभी डर गए, बजा रहा है गाल ठाकरे!\n\nगूँज रहीं सह्याद्री घाटियाँ, मचा रहा भूचाल ठाकरे!\nमन ही मन कहते राजा जी, जिये भला सौ साल ठाकरे!\nचुप है कवि, डरता है शायद, खींच नहीं ले खाल ठाकरे!\nकौन नहीं फँसता है देखें, बिछा चुका है जाल ठाकरे!\nबाल ठाकरे! बाल ठाकरे! बाल ठाकरे! बाल ठाकरे!\nबर्बरता की ढाल ठाकरे!\nप्रजातन्त्र का काल ठाकरे!\n\nधन-पिशाच का इंगित पाकर, ऊँचा करता भाल ठाकरे!\nचला पूछने मुसोलिनी से, अपने दिल का हाल ठाकरे!\nबाल ठाकरे! बाल ठाकरे! बाल ठाकरे! बाल ठाकरे!\n\n","author":"नागार्जुन","title":"बर्बरता की ढाल ठाकरे \/ नागार्जुन"},{"poem":"\"ओ रे प्रेत -\"\nकडककर बोले नरक के मालिक यमराज \n-\"सच - सच बतला!\nकैसे मरा तू?\nभूख से , अकाल से?\nबुखार कालाजार से?\nपेचिस बदहजमी , प्लेग महामारी से?\nकैसे मरा तू , सच -सच बतला!\"\nखड़ खड़ खड़ खड़ हड़ हड़ हड़ हड़ \nकाँपा कुछ हाड़ों का मानवीय ढाँचा \nनचाकर लंबे चमचों - सा पंचगुरा हाथ \nरूखी - पतली किट - किट आवाज़ में\nप्रेत ने जवाब दिया -\n\n\" महाराज!\nसच - सच कहूँगा \nझूठ नहीं बोलूँगा \nनागरिक हैं हम स्वाधीन भारत के \nपूर्णिया जिला है , सूबा बिहार के सिवान पर \nथाना धमदाहा ,बस्ती रुपउली\nजाति का कायस्थ \nउमर कुछ अधिक पचपन साल की  \nपेशा से प्राइमरी स्कूल का मास्टर था \n-\"किन्तु भूख या क्षुधा नाम हो जिसका \nऐसी किसी व्याधि का पता नहीं हमको \nसावधान महाराज ,\nनाम नहीं लीजिएगा \nहमारे समक्ष फिर कभी भूख का!!\"\n\nनिकल गया भाप आवेग का \nतदनंतर शांत - स्तंभित स्वर में प्रेत बोला -\n\"जहाँ तक मेरा अपना सम्बन्ध है \nसुनिए महाराज ,\nतनिक भी पीर नहीं \nदुःख नहीं , दुविधा नहीं \nसरलतापूर्वक निकले थे प्राण \nसह न सकी आँत जब पेचिश का हमला ..\"\n\nसुनकर दहाड़ \nस्वाधीन भारतीय प्राइमरी स्कूल के \nभुखमरे स्वाभिमानी सुशिक्षक प्रेत की \nरह गए निरूत्तर \nमहामहिम नर्केश्वर |\n\n","author":"नागार्जुन","title":"प्रेत का बयान \/ नागार्जुन"},{"poem":"प्राइवेट बस का ड्राइवर है तो क्या हुआ,\nसात साल की बच्ची का पिता तो है!\nसामने गियर से उपर\nहुक से लटका रक्खी हैं\nकाँच की चार चूड़ियाँ गुलाबी\nबस की रफ़्तार के मुताबिक\nहिलती रहती हैं…\nझुककर मैंने पूछ लिया\nखा गया मानो झटका\nअधेड़ उम्र का मुच्छड़ रोबीला चेहरा\nआहिस्ते से बोला: हाँ सा’ब\nलाख कहता हूँ नहीं मानती मुनिया\nटाँगे हुए है कई दिनों से\nअपनी अमानत\nयहाँ अब्बा की नज़रों के सामने\nमैं भी सोचता हूँ\nक्या बिगाड़ती हैं चूड़ियाँ\nकिस ज़ुर्म पे हटा दूँ इनको यहाँ से?\nऔर ड्राइवर ने एक नज़र मुझे देखा\nऔर मैंने एक नज़र उसे देखा\nछलक रहा था दूधिया वात्सल्य बड़ी-बड़ी आँखों में\nतरलता हावी थी सीधे-साधे प्रश्न पर\nऔर अब वे निगाहें फिर से हो गईं सड़क की ओर\nऔर मैंने झुककर कहा -\nहाँ भाई, मैं भी पिता हूँ\nवो तो बस यूँ ही पूछ लिया आपसे\nवरना किसे नहीं भाँएगी?\nनन्हीं कलाइयों की गुलाबी चूड़ियाँ!\n\n","author":"नागार्जुन","title":"गुलाबी चूड़ियाँ \/ नागार्जुन"},{"poem":"मलाबार के खेतिहरों को अन्न चाहिए खाने को,\nडंडपाणि को लठ्ठ चाहिए बिगड़ी बात बनाने को!\nजंगल में जाकर देखा, नहीं एक भी बांस दिखा!\nसभी कट गए सुना, देश को पुलिस रही सबक सिखा!\n\nजन-गण-मन अधिनायक जय हो, प्रजा विचित्र तुम्हारी है\nभूख-भूख चिल्लाने वाली अशुभ अमंगलकारी है!\nबंद सेल, बेगूसराय में नौजवान दो भले मरे\nजगह नहीं है जेलों में, यमराज तुम्हारी मदद करे। \n\nख्याल करो मत जनसाधारण की रोज़ी का, रोटी का,\nफाड़-फाड़ कर गला, न कब से मना कर रहा अमरीका!\nबापू की प्रतिमा के आगे शंख और घड़ियाल बजे!\nभुखमरों के कंकालों पर रंग-बिरंगी साज़ सजे!\n\nज़मींदार है, साहुकार है, बनिया है, व्योपारी है,\nअंदर-अंदर विकट कसाई, बाहर खद्दरधारी है!\nसब घुस आए भरा पड़ा है, भारतमाता का मंदिर\nएक बार जो फिसले अगुआ, फिसल रहे हैं फिर-फिर-फिर!\n\nछुट्टा घूमें डाकू गुंडे, छुट्टा घूमें हत्यारे,\nदेखो, हंटर भांज रहे हैं जस के तस ज़ालिम सारे!\nजो कोई इनके खिलाफ़ अंगुली उठाएगा बोलेगा,\nकाल कोठरी में ही जाकर फिर वह सत्तू घोलेगा!\n\nमाताओं पर, बहिनों पर, घोड़े दौड़ाए जाते हैं!\nबच्चे, बूढ़े-बाप तक न छूटते, सताए जाते हैं!\nमार-पीट है, लूट-पाट है, तहस-नहस बरबादी है,\nज़ोर-जुलम है, जेल-सेल है। वाह खूब आज़ादी है! \n\nरोज़ी-रोटी, हक की बातें जो भी मुंह पर लाएगा,\nकोई भी हो, निश्चय ही वह कम्युनिस्ट कहलाएगा!\nनेहरू चाहे जिन्ना, उसको माफ़ करेंगे कभी नहीं,\nजेलों में ही जगह मिलेगी, जाएगा वह जहां कहीं!\n\nसपने में भी सच न बोलना, वर्ना पकड़े जाओगे,\nभैया, लखनऊ-दिल्ली पहुंचो, मेवा-मिसरी पाओगे!\nमाल मिलेगा रेत सको यदि गला मजूर-किसानों का,\nहम मर-भुक्खों से क्या होगा, चरण गहो श्रीमानों का!\n\n","author":"नागार्जुन","title":"सच न बोलना \/ नागार्जुन"},{"poem":"काले-काले ऋतु-रंग \nकाली-काली घन-घटा \nकाले-काले गिरि श्रृंग \nकाली-काली छवि-छटा \nकाले-काले परिवेश \nकाली-काली करतूत \n\nकाली-काली करतूत \nकाले-काले परिवेश \nकाली-काली मँहगाई \nकाले-काले अध्यादेश \n\nरचनाकाल: 1981\n\n","author":"नागार्जुन","title":"काले-काले \/ नागार्जुन"},{"poem":"जो नहीं हो सके पूर्ण–काम\nमैं उनको करता हूँ प्रणाम ।\n\nकुछ कंठित औ' कुछ लक्ष्य–भ्रष्ट\nजिनके अभिमंत्रित तीर हुए;\nरण की समाप्ति के पहले ही\nजो वीर रिक्त तूणीर हुए!\nउनको प्रणाम!\n\nजो छोटी–सी नैया लेकर\nउतरे करने को उदधि–पार;\nमन की मन में ही रही¸ स्वयं\nहो गए उसी में निराकार!\nउनको प्रणाम!\n\nजो उच्च शिखर की ओर बढ़े\nरह–रह नव–नव उत्साह भरे;\nपर कुछ ने ले ली हिम–समाधि\nकुछ असफल ही नीचे उतरे!\nउनको प्रणाम!\n\nएकाकी और अकिंचन हो\nजो भू–परिक्रमा को निकले;\nहो गए पंगु, प्रति–पद जिनके\nइतने अदृष्ट के दाव चले!\nउनको प्रणाम!\n\nकृत–कृत नहीं जो हो पाए;\nप्रत्युत फाँसी पर गए झूल\nकुछ ही दिन बीते हैं¸ फिर भी\nयह दुनिया जिनको गई भूल!\nउनको प्रणाम!\n\nथी उम्र साधना, पर जिनका\nजीवन नाटक दु:खांत हुआ;\nया जन्म–काल में सिंह लग्न\nपर कुसमय ही देहांत हुआ!\nउनको प्रणाम!\n\nदृढ़ व्रत औ' दुर्दम साहस के\nजो उदाहरण थे मूर्ति–मंत?\nपर निरवधि बंदी जीवन ने\nजिनकी धुन का कर दिया अंत!\nउनको प्रणाम!\n\nजिनकी सेवाएँ अतुलनीय\nपर विज्ञापन से रहे दूर\nप्रतिकूल परिस्थिति ने जिनके\nकर दिए मनोरथ चूर–चूर!\nउनको प्रणाम!\n\n","author":"नागार्जुन","title":"उनको प्रणाम \/ नागार्जुन"},{"poem":"कई दिनों तक चूल्हा रोया, चक्की रही उदास \nकई दिनों तक कानी कुतिया सोई उनके पास  \nकई दिनों तक लगी भीत पर छिपकलियों की गश्त \nकई दिनों तक चूहों की भी हालत रही शिकस्त।\n\nदाने आए घर के अंदर कई दिनों के बाद \nधुआँ उठा आँगन से ऊपर कई दिनों के बाद \nचमक उठी घर भर की आँखें कई दिनों के बाद \nकौए ने खुजलाई पाँखें कई दिनों के बाद।\n\n","author":"नागार्जुन","title":"अकाल और उसके बाद \/ नागार्जुन"},{"poem":"नए गगन में नया सूर्य जो चमक रहा है \nयह विशाल भूखंड आज जो दमक रहा है \nमेरी भी आभा है इसमें \n\nभीनी-भीनी खुशबूवाले \nरंग-बिरंगे \nयह जो इतने फूल खिले हैं \nकल इनको मेरे प्राणों मे नहलाया था \nकल इनको मेरे सपनों ने सहलाया था \n\nपकी सुनहली फसलों से जो \nअबकी यह खलिहाल भर गया \nमेरी रग-रग के शोणित की बूंदें इसमें मुसकाती हैं \n\nनए गगन में नया सूर्य जो चमक रहा है \nयह विशाल भूखंड आज जो चमक रहा है \n\nरचनाकाल: 1961\n\n","author":"नागार्जुन","title":"मेरी भी आभा है इसमें \/ नागार्जुन"},{"poem":"खड़ी हो गई चाँपकर कंकालों की हूक \nनभ में विपुल विराट-सी शासन की बंदूक \n\nउस हिटलरी गुमान पर सभी रहें है थूक \nजिसमें कानी हो गई शासन की बंदूक \n\nबढ़ी बधिरता दस गुनी, बने विनोबा मूक\nधन्य-धन्य वह, धन्य वह, शासन की बंदूक \n\nसत्य स्वयं घायल हुआ, गई अहिंसा चूक \nजहाँ-तहाँ दगने लगी शासन की बंदूक \n\nजली ठूँठ पर बैठकर गई कोकिला कूक \nबाल न बाँका कर सकी शासन की बंदूक\n\n","author":"नागार्जुन","title":"शासन की बंदूक \/ नागार्जुन"},{"poem":"चंदू, मैंने सपना देखा, उछल रहे तुम ज्यों हिरनौटा \nचंदू, मैंने सपना देखा, अमुआ से हूँ पटना लौटा \nचंदू, मैंने सपना देखा, तुम्हें खोजते बद्री बाबू \nचंदू,मैंने सपना देखा, खेल-कूद में हो बेकाबू \n\nमैंने सपना देखा देखा, कल परसों ही छूट रहे हो\nचंदू, मैंने सपना देखा, खूब पतंगें लूट रहे हो \nचंदू, मैंने सपना देखा, लाए हो तुम नया कैलंडर \nचंदू, मैंने सपना देखा, तुम हो बाहर मैं हूँ अंदर\nचंदू, मैंने सपना देखा, अमुआ से पटना आए हो \nचंदू, मैंने सपना देखा, मेरे लिए शहद लाए हो \n\nचंदू मैंने सपना देखा, फैल गया है सुयश तुम्हारा \nचंदू मैंने सपना देखा, तुम्हें जानता भारत सारा \nचंदू मैंने सपना देखा, तुम तो बहुत बड़े डाक्टर हो \nचंदू मैंने सपना देखा, अपनी ड्यूटी में तत्पर हो \n\nचंदू, मैंने सपना देखा, इम्तिहान में बैठे हो तुम \nचंदू, मैंने सपना देखा, पुलिस-यान में बैठे हो तुम \nचंदू, मैंने सपना देखा, तुम हो बाहर, मैं हूँ अंदर\nचंदू, मैंने सपना देखा, लाए हो तुम नया कैलेंडर \n\n(1976)\n\n","author":"नागार्जुन","title":"चंदू, मैंने सपना देखा \/ नागार्जुन"},{"poem":"बरफ़ पड़ी है\nसर्वश्वेत पार्वती प्रकृति निस्तब्ध खड़ी है \nसजे-सजाए बंगले होंगे\nसौ दो सौ चाहे दो-एक हज़ार\nबस मुठ्ठी-भर लोगों द्वारा यह नगण्य श्रंगार\nदेवदारूमय सहस्रबाहु चिर-तरूण हिमाचल कर सकता है क्यों  कर अंगीकार\n\nचहल-पहल का नाम नहीं है\nबरफ़-बरफ़ है काम नहीं है\nदप-दप उजली साँप सरीखी सरल और बंकिम भंगी में—\nचली गईं हैं दूर-दूर तक\nनीचे-ऊपर बहुत दूर तक\nसूनी-सूनी सड़कें \nमैं जिसमें ठहरा हूँ वह भी छोटा-सा बंगला है—\nपिछवाड़े का कमरा जिसमें एक मात्र जंगला है\nसुबह-सुबह ही \nमैने इसको खोल लिया है\nदेख रहा हूँ बरफ़ पड़ रही कैसे\nबरस रहे हैं आसमान से धुनी रूई के फाहे \nया कि विमानों में भर-भर कर यक्ष और किन्नर बरसाते \nकास-कुसुम अविराम\n\nढके जा रहे देवदार की हरियाली को अरे दूधिया झाग\nठिठुर रहीं उंगलियाँ मुझे तो याद आ रही आग\nगरम-गरम ऊनी लिबास से लैस\nदेव देवियाँ देख रही होंगी अवश्य हिमपात\nशीशामढ़ी खिड़कियों के नज़दीक बैठकर\nसिमटे-सिकुड़े नौकर-चाकर चाय बनाते होंगे\nठंड कड़ी है\nसर्वश्वेत पार्वती-प्रकृति निस्तब्ध खड़ी है \nबरफ़ पड़ी है\n\n","author":"नागार्जुन","title":"बरफ पड़ी है \/ नागार्जुन"},{"poem":"अग्निबीज\nतुमने बोए थे\nरमे जूझते,\nयुग के बहु आयामी\nसपनों में, प्रिय\nखोए थे!\nअग्निबीज\nतुमने बोए थे\n\nतब के वे साथी\nक्या से क्या हो गए\nकर दिया क्या से क्या तो,\nदेख–देख\nप्रतिरूपी छवियाँ\nपहले खीझे \nफिर रोए थे\nअग्निबीज\nतुमने बोए थे\n\nऋषि की दृष्टि\nमिली थी सचमुच\nभारतीय आत्मा थे तुम तो\nलाभ–लोभ की हीन भावना\nपास न फटकी\nअपनों की यह ओछी नीयत\nप्रतिपल ही\nकाँटों–सी खटकी\nस्वेच्छावश तुम\nशरशैया पर लेट गए थे\nलेकिन उन पतले होठों पर\nमुस्कानों की आभा भी तो\nकभी–कभी खेला करती थी!\nयही फूल की अभिलाषा थी\nनिश्चय¸ तुम तो\nइस 'जन–युग' के\nबोधिसत्व थे;\nपारमिता में त्याग तत्व थे।\n\n","author":"नागार्जुन","title":"अग्निबीज \/ नागार्जुन"},{"poem":"बातें–\nहँसी में धुली हुईं\nसौजन्य चंदन में बसी हुई\nबातें–\nचितवन में घुली हुईं\nव्यंग्य-बंधन में कसी हुईं\nबातें–\nउसाँस में झुलसीं\nरोष की आँच में तली हुईं\nबातें–\nचुहल में हुलसीं\nनेह–साँचे में ढली हुईं\nबातें–\nविष की फुहार–सी\nबातें–\nअमृत की धार–सी \nबातें–\nमौत की काली डोर–सी \nबातें–\nजीवन की दूधिया हिलोर–सी\nबातें–\nअचूक वरदान–सी\nबातें–\nघृणित नाबदान–सी\nबातें–\nफलप्रसू, सुशोभन, फल–सी\nबातें–\nअमंगल विष–गर्भ शूल–सी\nबातें–\nक्य करूँ मैं इनका?\nमान लूँ कैसे इन्हें तिनका?\nबातें–\nयही अपनी पूंजी¸ यही अपने औज़ार\nयही अपने साधन¸ यही अपने हथियार\nबातें–\nसाथ नहीं छोड़ेंगी मेरा\nबना लूँ वाहन इन्हें घुटन का, घिन का?\nक्या करूँ मैं इनका?\nबातें–\nसाथ नहीं छोड़ेंगी मेरा\nस्तुति करूँ रात की, जिक्र न करूँ दिन का?\nक्या करूँ मैं इनका?\n\n","author":"नागार्जुन","title":"बातें \/ नागार्जुन"},{"poem":"1\n\nयहीं धुआँ मैं ढूँढ़ रहा था\nयही आग मैं खोज रहा था\nयही गंध थी मुझे चाहिए\nबारूदी छर्रें की खुशबू!\nठहरो–ठहरो इन नथनों में इसको भर लूँ...\nबारूदी छर्रें की खुशबू!\nभोजपुरी माटी सोंधी हैं,\nइसका यह अद्भुत सोंधापन!\nलहरा उठ्ठी\nकदम–कदम पर, इस माटी पर\nमहामुक्ति की अग्नि–गंध\nठहरो–ठहरो इन नथनों में इसको भर लूँ\nअपना जनम सकारथ कर लूँ!\n\n2\n\nमुन्ना, मुझको\nपटना–दिल्ली मत जाने दो\nभूमिपुत्र के संग्रामी तेवर लिखने दो\nपुलिस दमन का स्वाद मुझे भी तो चखने दो\nमुन्ना, मुझे पास आने दो\nपटना–दिल्ली मत जाने दो\n\n3\n\nयहाँ अहिंसा की समाधि है\nयहाँ कब्र है पार्लमेंट की\nभगतसिंह ने नया–नया अवतार लिया है\nअरे यहीं पर\nअरे यहीं पर\nजन्म ले रहे\nआजाद चन्द्रशेखर भैया भी\nयहीं कहीं वैकुंठ शुक्ल हैं\nयहीं कहीं बाधा जतीन हैं\nयहां अहिंसा की समाधि है...\n\n4\n\nएक–एक सिर सूँघ चुका हूँ\nएक–एक दिल छूकर देखा\nइन सबमें तो वही आग है, ऊर्जा वो ही...\nचमत्कार है इस माटी में\nइस माटी का तिलक लगाओ\nबुद्धू इसकी करो वंदना\nयही अमृत है¸ यही चंदना\nबुद्धू इसकी करो वंदना\n\nयही तुम्हारी वाणी का कल्याण करेगी\nयही मृत्तिका जन–कवि में अब प्राण भरेगी\nचमत्कार है इस माटी में...\nआओ, आओ, आओ, आओ!\nतुम भी आओ, तुम भी आओ\nदेखो, जनकवि, भाग न जाओ\nतुम्हें कसम है इस माटी की\nइस माटी की\/ इस माटी की\/ इस माटी की\n\n","author":"नागार्जुन","title":"भोजपुर \/ नागार्जुन"},{"poem":"गीली भादों\nरैन अमावस\n\nकैसे ये नीलम उजास के\nअच्छत छींट रहे जंगल में\nकितना अद्भुत योगदान है\nइनका भी वर्षा–मंगल में\nलगता है ये ही जीतेंगे\nशक्ति प्रदर्शन के दंगल में\nलाख–लाख हैं, सौ हजार हैं\nकौन गिनेगा, बेशुमार हैं\nमिल–जुलकर दिप–दिप करते हैं\nकौन कहेगा, जल मरते हैं...\nजान भर रहे हैं जंगल में\n\nजुगनू है ये स्वयं प्रकाशी\nपल–पल भास्वर पल–पल नाशी\nकैसा अद्भुत योगदान है\nइनका भी वर्षा मंगल में\nइनकी विजय सुनिश्चित ही है\nतिमिर तीर्थ वाले दंगल में\nइन्हें न तुम 'बेचारे' कहना\nअजी यही तो ज्योति–कीट हैं\nजान भर रहे हैं जंगल में\n\nगीली भादों\nरैन अमावस\n\n","author":"नागार्जुन","title":"जान भर रहे हैं जंगल में \/ नागार्जुन"},{"poem":"सत्य को लकवा मार गया है\nवह लंबे काठ की तरह\nपड़ा रहता है सारा दिन, सारी रात\nवह फटी–फटी आँखों से\nटुकुर–टुकुर ताकता रहता है सारा दिन, सारी रात\nकोई भी सामने से आए–जाए\nसत्य की सूनी निगाहों में जरा भी फर्क नहीं पड़ता\nपथराई नज़रों से वह यों ही देखता रहेगा\nसारा–सारा दिन, सारी–सारी रात\n\nसत्य को लकवा मार गया है\nगले से ऊपरवाली मशीनरी पूरी तरह बेकार हो गई है\nसोचना बंद\nसमझना बंद\nयाद करना बंद\nयाद रखना बंद\nदिमाग की रगों में ज़रा भी हरकत नहीं होती\nसत्य को लकवा मार गया है\nकौर अंदर डालकर जबड़ों को झटका देना पड़ता है\nतब जाकर खाना गले के अंदर उतरता है\nऊपरवाली मशीनरी पूरी तरह बेकार हो गई है\nसत्य को लकवा मार गया है\n\nवह लंबे काठ की तरह पड़ा रहता है\nसारा–सारा दिन, सारी–सारी रात\nवह आपका हाथ थामे रहेगा देर तक\nवह आपकी ओर देखता रहेगा देर तक\nवह आपकी बातें सुनता रहेगा देर तक\nलेकिन लगेगा नहीं कि उसने आपको पहचान लिया है\n\nजी नहीं, सत्य आपको बिल्कुल नहीं पहचानेगा\nपहचान की उसकी क्षमता हमेशा के लिए लुप्त हो चुकी है\nजी हाँ, सत्य को लकवा मार गया है\nउसे इमर्जेंसी का शाक लगा है\nलगता है, अब वह किसी काम का न रहा\nजी हाँ, सत्य अब पड़ा रहेगा\nलोथ की तरह, स्पंदनशून्य मांसल देह की तरह!\n\n","author":"नागार्जुन","title":"सत्य \/ नागार्जुन"},{"poem":"अमल धवल गिरि के शिखरों पर,\nबादल को घिरते देखा है।\n\nछोटे-छोटे मोती जैसे\nउसके शीतल तुहिन कणों को,\nमानसरोवर के उन स्वर्णिम\nकमलों पर गिरते देखा है,\n\nबादल को घिरते देखा है।\n\nतुंग हिमालय के कंधों पर\nछोटी बड़ी कई झीलें हैं,\nउनके श्यामल नील सलिल में\nसमतल देशों से आ-आकर\nपावस की उमस से आकुल\nतिक्त-मधुर विषतंतु खोजते\nहंसों को तिरते देखा है।\n\nबादल को घिरते देखा है।\n\nऋतु वसंत का सुप्रभात था\nमंद-मंद था अनिल बह रहा\nबालारुण की मृदु किरणें थीं\nअगल-बगल स्वर्णाभ शिखर थे\nएक-दूसरे से विरहित हो\nअलग-अलग रहकर ही जिनको\nसारी रात बितानी होती,\nनिशा-काल से चिर-अभिशापित\nबेबस उस चकवा-चकई का\nबंद हुआ क्रंदन, फिर उनमें\nउस महान् सरवर के तीरे\nशैवालों की हरी दरी पर\nप्रणय-कलह छिड़ते देखा है।\n\nबादल को घिरते देखा है।\n\nशत-सहस्र फुट ऊँचाई पर\nदुर्गम बर्फानी घाटी में\nअलख नाभि से उठने वाले\nनिज के ही उन्मादक परिमल-\nके पीछे धावित हो-होकर\nतरल-तरुण कस्तूरी मृग को\nअपने पर चिढ़ते देखा है,\n\nबादल को घिरते देखा है।\n\nकहाँ गय धनपति कुबेर वह\nकहाँ गई उसकी वह अलका\nनहीं ठिकाना कालिदास के\nव्योम-प्रवाही गंगाजल का,\nढूँढ़ा बहुत किन्तु लगा क्या\nमेघदूत का पता कहीं पर,\nकौन बताए वह छायामय\nबरस पड़ा होगा न यहीं पर,\nजाने दो वह कवि-कल्पित था,\nमैंने तो भीषण जाड़ों में\nनभ-चुंबी कैलाश शीर्ष पर,\nमहामेघ को झंझानिल से\nगरज-गरज भिड़ते देखा है,\nबादल को घिरते देखा है।\n\nशत-शत निर्झर-निर्झरणी कल\nमुखरित देवदारु कनन में,\nशोणित धवल भोज पत्रों से\nछाई हुई कुटी के भीतर,\nरंग-बिरंगे और सुगंधित\nफूलों की कुंतल को साजे,\nइंद्रनील की माला डाले\nशंख-सरीखे सुघड़ गलों में,\nकानों में कुवलय लटकाए,\nशतदल लाल कमल वेणी में,\nरजत-रचित मणि खचित कलामय\nपान पात्र द्राक्षासव पूरित\nरखे सामने अपने-अपने\nलोहित चंदन की त्रिपटी पर,\nनरम निदाग बाल कस्तूरी\nमृगछालों पर पलथी मारे\nमदिरारुण आखों वाले उन\nउन्मद किन्नर-किन्नरियों की\nमृदुल मनोरम अँगुलियों को\nवंशी पर फिरते देखा है।\n\nबादल को घिरते देखा है।\n\n","author":"नागार्जुन","title":"बादल को घिरते देखा है \/ नागार्जुन"},{"poem":"पाँच  पूत   भारतमाता  के, दुश्मन था खूँखार\nगोली  खाकर  एक मर गया, बाक़ी रह गए चार\n\nचार   पूत  भारतमाता  के, चारों  चतुर-प्रवीन\nदेश-निकाला मिला एक को, बाक़ी रह गए तीन\n\nतीन पूत  भारतमाता  के, लड़ने लग  गए वो\nअलग हो गया उधर एक, अब बाक़ी बच गए दो\n\nदो   बेटे  भारतमाता  के,  छोड़  पुरानी  टेक\nचिपक गया है एक गद्दी से, बाक़ी बच गया एक\n\nएक  पूत  भारतमाता का, कन्धे  पर  है  झण्डा\nपुलिस पकड कर जेल ले गई, बाकी बच गया अण्डा\n\nरचनाकाल: 1950\n\n","author":"नागार्जुन","title":"बाकी बच गया अण्डा \/ नागार्जुन"},{"poem":"धिन-धिन-धा धमक-धमक\nमेघ बजे\nदामिनि यह गयी दमक\nमेघ बजे\nदादुर का कण्ठ खुला\nमेघ बजे\nधरती का ह्र्दय धुला\nमेघ बजे\nपंक बना हरिचंदन\nमेघ बजे\nहल्का है अभिनन्दन\nमेघ बजे\nधिन-धिन-धा...\n\n\n१९६४ में लिखित\n\n","author":"नागार्जुन","title":"मेघ बजे \/ नागार्जुन"},{"poem":"नभ में चौकडियाँ भरें भले\nशिशु घन-कुरंग\nखिलवाड़ देर तक करें भले\nशिशु घन-कुरंग\nलो, आपस में गुथ गए खूब\nशिशु घन-कुरंग\nलो, घटा जल में गए डूब\nशिशु घन-कुरंग\nलो, बूंदें पडने लगीं, वाह\nशिशु घन-कुरंग\nलो, कब की सुधियाँ जगीं, आह\nशिशु घन-कुरंग\nपुरवा सिहकी, फिर दीख गए\nशिशु घन-कुरंग\nशशि से शरमाना सीख गए\nशिशु घन-कुरंग\n\n\n\n१९६४ में लिखित\n\n","author":"नागार्जुन","title":"घन-कुरंग \/ नागार्जुन"},{"poem":"फूले कदंब\nटहनी-टहनी में कन्दुक सम झूले कदंब\nफूले कदंब\nसावन बीता\nबादल का कोप नहीं रीता\nजाने कब से वो बरस रहा\nललचाई आंखों से नाहक\nजाने कब से तू तरस रहा\nमन कहता है छू ले कदंब\nफूले कदंब\nझूले कदंब\n\n\n\n१९६४ में लिखी गई\n\n","author":"नागार्जुन","title":"फूले कदंब \/ नागार्जुन"},{"poem":"खुब गए \nदूधिया निगाहों में\nफटी बिवाइयोंवाले खुरदरे पैर\n\nधँस गए\nकुसुम-कोमल मन में\nगुट्ठल घट्ठोंवाले कुलिश-कठोर पैर\n\nदे रहे थे गति\nरबड़-विहीन ठूँठ पैडलों को\nचला रहे थे\nएक नहीं, दो नहीं, तीन-तीन चक्र\nकर रहे थे मात त्रिविक्रम वामन के पुराने पैरों को\nनाप रहे थे धरती का अनहद फासला\nघण्टों के हिसाब से ढोये जा रहे थे!\n\nदेर तक टकराए\nउस दिन इन आँखों से वे पैर\nभूल नहीं पाऊंगा फटी बिवाइयाँ\nखुब गईं दूधिया निगाहों में\nधँस गईं कुसुम-कोमल मन में\n\n\n१९६१ में लिखी गई\n\n","author":"नागार्जुन","title":"खुरदरे पैर \/ नागार्जुन"},{"poem":"सीधे-सादे  शब्द  हैं, भाव  बडे ही गूढ़\nअन्न-पचीसी घोख ले, अर्थ जान ले मूढ़\n\nकबिरा खड़ा बाज़ार में, लिया लुकाठी हाथ\nबन्दा क्या घबरायेगा, जनता  देगी  साथ\n\nछीन सके तो छीन ले, लूट सके तो  लूट\nमिल सकती कैसे भला, अन्नचोर को छूट\n\nआज गहन है भूख का, धुंधला है आकाश\nकल  अपनी  सरकार  का होगा  पर्दाफ़ाश\n\nनागार्जुन-मुख से कढे  साखी  के ये  बोल\nसाथी  को  समझाइये  रचना  है अनमोल\n\nअन्न-पचीसी मुख्तसर, लग  करोड़-करोड़\nसचमुच ही लग जाएगी आँख कान में होड़\n\nअन्न्ब्रह्म ही ब्रह्म  है  बाकी  ब्रहम पिशाच\nऔघड मैथिल  नागजी  अर्जुन यही उवाच\n\n\n रचनाकाल:१९७४ में लिखी गई\n\n","author":"नागार्जुन","title":"अन्न पचीसी के दोहे \/ नागार्जुन"},{"poem":"बापू के भी ताऊ निकले तीनों बन्दर बापू के!\nसरल सूत्र उलझाऊ निकले तीनों बन्दर बापू के!\nसचमुच जीवनदानी निकले तीनों बन्दर बापू के!\nग्यानी निकले, ध्यानी निकले तीनों बन्दर बापू के!\nजल-थल-गगन-बिहारी निकले तीनों बन्दर बापू के!\nलीला के गिरधारी निकले तीनों बन्दर बापू के!\n\nसर्वोदय के नटवरलाल\nफैला दुनिया भर में जाल\nअभी जियेंगे ये सौ साल\nढाई  घर  घोड़े की चाल\nमत पूछो तुम इनका हाल\nसर्वोदय के नटवरलाल\n\nलम्बी उमर मिली है, ख़ुश हैं तीनों बन्दर बापू के!\nदिल की कली खिली है, ख़ुश हैं तीनों बन्दर बापू के!\nबूढ़े हैं फिर भी जवान हैं ख़ुश हैं तीनों बन्दर बापू के!\nपरम चतुर हैं, अति सुजान हैं ख़ुश हैं तीनों बन्दर बापू के! \nसौवीं बरसी मना रहे हैं ख़ुश हैं तीनों बन्दर बापू के!\nबापू को हीबना रहे हैं ख़ुश हैं तीनों बन्दर बापू के!\n\nबच्चे होंगे मालामाल\nख़ूब गलेगी उनकी दाल\nऔरों की टपकेगी राल\nइनकी मगर तनेगी पाल\nमत पूछो तुम इनका हाल\nसर्वोदय के नटवरलाल\n\nसेठों का हित साध रहे हैं तीनों बन्दर बापू के!\nयुग पर प्रवचन लाद रहे हैं तीनों बन्दर बापू के!\nसत्य अहिंसा फाँक रहे हैं तीनों बन्दर बापू के!\nपूँछों से छबि आँक रहे हैं तीनों बन्दर बापू के!\nदल से ऊपर, दल के नीचे तीनों बन्दर बापू के!\nमुस्काते हैं आँखें मीचे तीनों बन्दर बापू के!\n\nछील रहे गीता की खाल\nउपनिषदें हैं इनकी ढाल\nउधर सजे मोती के थाल\nइधर जमे सतजुगी दलाल\nमत पूछो तुम इनका हाल\nसर्वोदय के नटवरलाल\n\nमूंड रहे दुनिया-जहान को तीनों बन्दर बापू के!\nचिढ़ा रहे हैं आसमान को तीनों बन्दर बापू के!\nकरें रात-दिन टूर हवाई तीनों बन्दर बापू के! \nबदल-बदल कर चखें मलाई तीनों बन्दर बापू के!\nगाँधी-छाप झूल डाले हैं तीनों बन्दर बापू के!\nअसली हैं, सर्कस वाले हैं तीनों बन्दर बापू के!\n\nदिल चटकीला, उजले बाल\nनाप चुके हैं गगन विशाल\nफूल गए हैं कैसे गाल\nमत पूछो तुम इनका हाल\nसर्वोदय के नटवरलाल \n\nहमें अँगूठा दिखा रहे हैं तीनों बन्दर बापू के!\nकैसी हिकमत सिखा रहे हैं तीनों बन्दर बापू के!\nप्रेम-पगे हैं, शहद-सने हैं तीनों बन्दर बापू के!\nगुरुओं के भी गुरु बने हैं तीनों बन्दर बापू के! \nसौवीं बरसी मना रहे हैं तीनों बन्दर बापू के!\nबापू को ही बना रहे हैं तीनों बन्दर बापू के!\n\n","author":"नागार्जुन","title":"तीनों बन्दर बापू के \/ नागार्जुन"},{"poem":"'स्वेत-स्याम-रतनार' अँखिया निहार के\nसिण्डकेटी प्रभुओं की पग-धूर झार के\nलौटे हैं दिल्ली से कल टिकट मार के\nखिले हैं दाँत ज्यों दाने अनार के\nआए दिन बहार के!\n\nबन गया निजी काम-\nदिलाएंगे और अन्न दान के, उधार के\nटल गये संकट यू.पी.-बिहार के\nलौटे टिकट मार के\nआए दिन बहार के!\n\nसपने दिखे कार के\nगगन-विहार के\nसीखेंगे नखरे, समुन्दर-पार के\nलौटे टिकट मार के\nआए दिन बहार के!\n\nरचनाकाल: 1966\n\n","author":"नागार्जुन","title":"आये दिन बहार के \/ नागार्जुन"},{"poem":"सीता हुई भूमिगत, सखी बनी सूपन खा\nबचन बिसर गए गए  देर के सबेर के!\nबन गया साहूकार  लंकापति   विभीषण\nपा  गए  अभयदान शावक कुबेर  के!\nजी उठा दसकंधर, स्तब्ध हुए  मुनिगण\nहावी हुआ स्वर्थामरिग कंधों पर शेर के!\nबुढ्भंस की लीला है, काम के रहे न राम\nशबरी न याद रही, भूले स्वाद बेर के!\n\n\n१९६१ में लिखी गई\n\n","author":"नागार्जुन","title":"भूले स्वाद बेर के \/ नागार्जुन"},{"poem":"आओ रानी, हम ढोयेंगे पालकी,\nयही हुई है राय जवाहरलाल की\nरफ़ू करेंगे फटे-पुराने जाल की\nयही हुई है राय जवाहरलाल की\nआओ रानी, हम ढोयेंगे पालकी!\n\nआओ शाही बैण्ड बजायें,\nआओ बन्दनवार सजायें,\nखुशियों में डूबे उतरायें,\nआओ तुमको सैर करायें--\nउटकमंड की, शिमला-नैनीताल की\nआओ रानी, हम ढोयेंगे पालकी!\n\nतुम मुस्कान लुटाती आओ,\nतुम वरदान लुटाती जाओ,\nआओ जी चाँदी के पथ पर,\nआओ जी कंचन के रथ पर,\nनज़र बिछी है, एक-एक दिक्पाल की\nछ्टा दिखाओ गति की लय की ताल की\nआओ रानी, हम ढोयेंगे पालकी!\n\nसैनिक तुम्हें सलामी देंगे\nलोग-बाग बलि-बलि जायेंगे\nदॄग-दॄग में खुशियां छ्लकेंगी\nओसों में दूबें झलकेंगी\nप्रणति मिलेगी नये राष्ट्र के भाल की\nआओ रानी, हम ढोयेंगे पालकी!\n\nबेबस-बेसुध, सूखे-रुखडे़,\nहम ठहरे तिनकों के टुकडे़,\nटहनी हो तुम भारी-भरकम डाल की\nखोज खबर तो लो अपने भक्तों के खास महाल की!\nलो कपूर की लपट\nआरती लो सोने की थाल की\nआओ रानी, हम ढोयेंगे पालकी!\n\nभूखी भारत-माता के सूखे हाथों को चूम लो\nप्रेसिडेन्ट की लंच-डिनर में स्वाद बदल लो, झूम लो\nपद्म-भूषणों, भारत-रत्नों से उनके उद्गार लो\nपार्लमेण्ट के प्रतिनिधियों से आदर लो, सत्कार लो\nमिनिस्टरों से शेकहैण्ड लो, जनता से जयकार लो\nदायें-बायें खडे हज़ारी आफ़िसरों से प्यार लो\nधनकुबेर उत्सुक दिखेंगे, उनको ज़रा दुलार लो\nहोंठों को कम्पित कर लो, रह-रह के कनखी मार लो\nबिजली की यह दीपमालिका फिर-फिर इसे निहार लो\n\nयह तो नयी-नयी दिल्ली है, दिल में इसे उतार लो\nएक बात कह दूँ मलका, थोडी-सी लाज उधार लो\nबापू को मत छेडो, अपने पुरखों से उपहार लो\nजय ब्रिटेन की जय हो इस कलिकाल की!\nआओ रानी, हम ढोयेंगे पालकी!\nरफ़ू करेंगे फटे-पुराने जाल की\nयही हुई है राय जवाहरलाल की\nआओ रानी, हम ढोयेंगे पालकी!\n\n","author":"नागार्जुन","title":"आओ रानी \/ नागार्जुन"},{"poem":"ॐ श‌ब्द ही ब्रह्म है..\nॐ श‌ब्द्, और श‌ब्द, और श‌ब्द, और श‌ब्द\nॐ प्रण‌व‌, ॐ नाद, ॐ मुद्रायें\nॐ व‌क्तव्य‌, ॐ उद‌गार्, ॐ घोष‌णाएं\nॐ भाष‌ण‌...\nॐ प्रव‌च‌न‌...\nॐ हुंकार, ॐ फ‌टकार्, ॐ शीत्कार\nॐ फुस‌फुस‌, ॐ फुत्कार, ॐ चीत्कार\nॐ आस्फाल‌न‌, ॐ इंगित, ॐ इशारे\nॐ नारे, और नारे, और नारे, और नारे \n\nॐ स‌ब कुछ, स‌ब कुछ, स‌ब कुछ\nॐ कुछ न‌हीं, कुछ न‌हीं, कुछ न‌हीं\nॐ प‌त्थ‌र प‌र की दूब, ख‌रगोश के सींग\nॐ न‌म‌क-तेल-ह‌ल्दी-जीरा-हींग\nॐ मूस की लेड़ी, क‌नेर के पात\nॐ डाय‌न की चीख‌, औघ‌ड़ की अट‌प‌ट बात\nॐ कोय‌ला-इस्पात-पेट्रोल‌\nॐ ह‌मी ह‌म ठोस‌, बाकी स‌ब फूटे ढोल‌\n\nॐ इद‌मान्नं, इमा आपः इद‌म‌ज्यं, इदं ह‌विः\nॐ य‌ज‌मान‌, ॐ पुरोहित, ॐ राजा, ॐ क‌विः\nॐ क्रांतिः क्रांतिः स‌र्व‌ग्वंक्रांतिः\nॐ शांतिः शांतिः शांतिः स‌र्व‌ग्यं शांतिः\nॐ भ्रांतिः भ्रांतिः भ्रांतिः स‌र्व‌ग्वं भ्रांतिः\nॐ ब‌चाओ ब‌चाओ ब‌चाओ ब‌चाओ\nॐ ह‌टाओ ह‌टाओ ह‌टाओ ह‌टाओ\nॐ घेराओ घेराओ घेराओ घेराओ\nॐ निभाओ निभाओ निभाओ निभाओ \n\nॐ द‌लों में एक द‌ल अप‌ना द‌ल, ॐ\nॐ अंगीक‌रण, शुद्धीक‌रण, राष्ट्रीक‌रण\nॐ मुष्टीक‌रण, तुष्टिक‌रण‌, पुष्टीक‌रण\nॐ ऎत‌राज़‌, आक्षेप, अनुशास‌न\nॐ ग‌द्दी प‌र आज‌न्म व‌ज्रास‌न\nॐ ट्रिब्यून‌ल‌, ॐ आश्वास‌न\nॐ गुट‌निरपेक्ष, स‌त्तासापेक्ष जोड़‌-तोड़‌\nॐ छ‌ल‌-छंद‌, ॐ मिथ्या, ॐ होड़‌म‌होड़\nॐ ब‌क‌वास‌, ॐ उद‌घाट‌न‌\nॐ मारण मोह‌न उच्चाट‌न‌\n\nॐ काली काली काली म‌हाकाली म‌हकाली\nॐ मार मार मार वार न जाय खाली\nॐ अप‌नी खुश‌हाली\nॐ दुश्म‌नों की पामाली\nॐ मार, मार, मार, मार, मार, मार, मार\nॐ अपोजीश‌न के मुंड ब‌ने तेरे ग‌ले का हार\nॐ ऎं ह्रीं क्लीं हूं आङ\nॐ ह‌म च‌बायेंगे तिल‌क और गाँधी की टाँग\nॐ बूढे की आँख, छोक‌री का काज‌ल\nॐ तुल‌सीद‌ल, बिल्व‌प‌त्र, च‌न्द‌न, रोली, अक्ष‌त, गंगाज‌ल\nॐ शेर के दांत, भालू के नाखून‌, म‌र्क‌ट का फोता\nॐ ह‌मेशा ह‌मेशा राज क‌रेगा मेरा पोता\nॐ छूः छूः फूः फूः फ‌ट फिट फुट\nॐ श‌त्रुओं की छाती अर लोहा कुट\nॐ भैरों, भैरों, भैरों, ॐ ब‌ज‌रंग‌ब‌ली\nॐ बंदूक का टोटा, पिस्तौल की न‌ली\nॐ डॉल‌र, ॐ रूब‌ल, ॐ पाउंड\nॐ साउंड, ॐ साउंड, ॐ साउंड \n\nॐ ॐ ॐ\nॐ ध‌रती, ध‌रती, ध‌रती, व्योम‌, व्योम‌, व्योम‌, व्योम‌\nॐ अष्ट‌धातुओं के ईंटो के भ‌ट्टे\nॐ म‌हाम‌हिम, म‌हम‌हो उल्लू के प‌ट्ठे\nॐ दुर्गा, दुर्गा, दुर्गा, तारा, तारा, तारा\nॐ इसी पेट के अन्द‌र स‌मा जाय स‌र्व‌हारा\nह‌रिः ॐ त‌त्स‌त, ह‌रिः ॐ त‌त्स‌त‌\n\n\n","author":"नागार्जुन","title":"मंत्र कविता \/ नागार्जुन"},{"poem":"क्या नहीं है\nइन घुच्ची आँखों में\nइन शातिर निगाहों में\nमुझे तो बहुत कुछ\nप्रतिफलित लग रहा है!\nनफरत की धधकती भट्टियाँ...\nप्यार का अनूठा रसायन...\nअपूर्व विक्षोभ...\nजिज्ञासा की बाल-सुलभ ताजगी...\nठगे जाने की प्रायोगिक सिधाई...\nप्रवंचितों के प्रति अथाह ममता...\nक्या नहीं झलक रही\nइन घुच्ची आँखों से?\nहाय, हमें कोई बतलाए तो!\nक्या नहीं है\nइन घुच्ची आँखों में!\n\n","author":"नागार्जुन","title":"इन घुच्ची आँखों में \/ नागार्जुन"},{"poem":"जी हाँ, लिख रहा हूँ ...\nबहुत कुछ! बहोत बहोत!!\nढेर ढेर सा लिख रहा हूँ!\nमगर , आप उसे पढ़ नहीं\nपाओगे ... देख नहीं सकोगे\nउसे आप!\n\nदरअसल बात यह है कि\nइन दिनों अपनी लिखावट\nआप भी मैं कहॉ पढ़ पाता हूँ\nनियोन-राड पर उभरती पंक्तियों की\nतरह वो अगले ही क्षण\nगुम हो जाती हैं\nचेतना के 'की-बोर्ड' पर वो बस\nदो-चार सेकेंड तक ही\nटिकती है ....\nकभी-कभार ही अपनी इस\nलिखावट को कागज़ पर\nनोट कर पता हूँ\nस्पन्दनशील संवेदन की\nक्षण-भंगुर लड़ियाँ\nसहेजकर उन्हें और तक\nपहुँचाना!\nबाप रे , कितना मुश्किल है!\nआप तो 'फोर-फिगर' मासिक -\nवेतन वाले उच्च-अधिकारी ठहरे,\nमन-ही-मन तो हसोंगे ही,\nकी भला यह भी कोई\nकाम हुआ , की अनाप-\nशनाप ख़यालों की\nमहीन लफ्फाजी ही\nकरता चले कोई -\nयह भी कोई काम हुआ भला!\n\n","author":"नागार्जुन","title":"जी हाँ , लिख रहा हूँ \/ नागार्जुन"},{"poem":"पूरी स्पीड में है ट्राम\nखाती है दचके पै दचके\nसटता है बदन से बदन\nपसीने से लथपथ ।\nछूती है निगाहों को\nकत्थई दांतों की मोटी मुस्कान\nबेतरतीब मूँछों की थिरकन\nसच सच बतलाओ\nघिन तो नहीं आती है?\nजी तो नहीं कढता है?\n\nकुली मज़दूर हैं\nबोझा ढोते हैं, खींचते हैं ठेला\nधूल धुआँ भाप से पड़ता है साबका\nथके मांदे जहाँ तहाँ हो जाते हैं ढेर\nसपने में भी सुनते हैं धरती की धड़कन\nआकर ट्राम के अन्दर पिछले डब्बे मैं\nबैठ गए हैं इधर उधर तुमसे सट कर\nआपस मैं उनकी बतकही\nसच सच बतलाओ\nजी तो नहीं कढ़ता है?\nघिन तो नहीं आती है?\n\nदूध-सा धुला सादा लिबास है तुम्हारा\nनिकले हो शायद चौरंगी की हवा खाने\nबैठना है पंखे के नीचे, अगले डिब्बे मैं\nये तो बस इसी तरह\nलगाएंगे ठहाके, सुरती फाँकेंगे\nभरे मुँह बातें करेंगे अपने देस कोस की\nसच सच बतलाओ\nअखरती तो नहीं इनकी सोहबत?\nजी तो नहीं कुढता है?\nघिन तो नहीं आती है?\n\n","author":"नागार्जुन","title":"घिन तो नहीं आती है \/ नागार्जुन"},{"poem":"अभी कल तक\nगालियॉं देती तुम्‍हें\nहताश खेतिहर,\nअभी कल तक\nधूल में नहाते थे\nगोरैयों के झुंड,\nअभी कल तक \nपथराई हुई थी\nधनहर खेतों की माटी,\nअभी कल तक\nधरती की कोख में \nदुबके पेड़ थे मेंढक,\nअभी कल तक\nउदास और बदरंग था आसमान!\n\nऔर आज\nऊपर-ही-ऊपर तन गए हैं \nतम्हारे तंबू,\nऔर आज \nछमका रही है पावस रानी\nबूँदा-बूँदियों की अपनी पायल,\nऔर आज\nचालू हो गई है\nझींगुरो की शहनाई अविराम,\nऔर आज \nज़ोरों से कूक पड़े \nनाचते थिरकते मोर,\nऔर आज\nआ गई वापस जान\nदूब की झुलसी शिराओं के अंदर,\nऔर आज विदा हुआ चुपचाप ग्रीष्म\nसमेटकर अपने लाव-लश्कर।\n\n","author":"नागार्जुन","title":"कल और आज \/ नागार्जुन"},{"poem":"गोर्की मखीम!\nश्रमशील जागरूक जग के पक्षधर असीम!\nघुल चुकी है तुम्हारी आशीष\nएशियाई माहौल में\nदहक उठा है तभी तो इस तरह वियतनाम ।\nअग्रज, तुम्हारी सौवीं वर्षगांठ पर\nकरता है भारतीय जनकवि तुमको प्रणाम ।\n\nगोर्की मखीम!\nविपक्षों के लेखे कुलिश-कठोर, भीम\nश्रमशील जागरूक जग के पक्षधर असीम!\nगोर्की मखीम!\n\nदर-असल'सर्वहारा-गल्प' का\nतुम्हीं से हुआ था श्रीगणेश\nनिकला था वह आदि-काव्य\nतुम्हारी ही लेखनी की नोंक से\nजुझारू श्रमिकों के अभियान का...\nदेखे उसी बुढ़िया ने पहले-पहल\nअपने आस-पास, नई पीढी के अन्दर\nविश्व क्रान्ति,विश्व शान्ति, विश्व कल्याण ।\n'मां' की प्रतिमा में तुम्ही ने तो भरे थे प्राण ।\n\nगोर्की मखीम!\nविपक्षों के लेखे कुलिश-कठोर, भीम\nश्रमशील जागरूक जग के पक्षधर असीम!\nगोर्की मखीम!\n\n","author":"नागार्जुन","title":"भारतीय जनकवि का प्रणाम \/ नागार्जुन"},{"poem":"कालिदास! सच-सच बतलाना \nइन्दुमती के मृत्युशोक से \nअज रोया या तुम रोये थे? \nकालिदास! सच-सच बतलाना! \n\nशिवजी की तीसरी आँख से \nनिकली हुई महाज्वाला में \nघृत-मिश्रित सूखी समिधा-सम \nकामदेव जब भस्म हो गया \nरति का क्रंदन सुन आँसू से \nतुमने ही तो दृग धोये थे \nकालिदास! सच-सच बतलाना \nरति रोयी या तुम रोये थे? \n\nवर्षा ऋतु की स्निग्ध भूमिका \nप्रथम दिवस आषाढ़ मास का \nदेख गगन में श्याम घन-घटा \nविधुर यक्ष का मन जब उचटा \nखड़े-खड़े तब हाथ जोड़कर \nचित्रकूट से सुभग शिखर पर \nउस बेचारे ने भेजा था \nजिनके ही द्वारा संदेशा \nउन पुष्करावर्त मेघों का \nसाथी बनकर उड़ने वाले \nकालिदास! सच-सच बतलाना \nपर पीड़ा से पूर-पूर हो \nथक-थककर औ' चूर-चूर हो \nअमल-धवल गिरि के शिखरों पर \nप्रियवर! तुम कब तक सोये थे? \nरोया यक्ष कि तुम रोये थे! \n\nकालिदास! सच-सच बतलाना!\n\n","author":"नागार्जुन","title":"कालिदास \/ नागार्जुन"},{"poem":"झुकी पीठ को मिला \nकिसी हथेली का स्पर्श\nतन गई रीढ़\n\nमहसूस हुई कन्धों को\nपीछे से,\nकिसी नाक की सहज उष्ण निराकुल साँसें\nतन गई रीढ़ \n\nकौंधी कहीं चितवन\nरंग गए कहीं किसी के होठ\nनिगाहों के ज़रिये जादू घुसा अन्दर\nतन गई रीढ़\n\nगूँजी कहीं खिलखिलाहट\nटूक-टूक होकर छितराया सन्नाटा\nभर गए कर्णकुहर\nतन गई रीढ़\n\nआगे से आया\nअलकों के तैलाक्त परिमल का झोंका\nरग-रग में दौड़ गई बिजली\nतन गई रीढ़\n\n\nरचनाकाल: 1957 में रचित\n\n","author":"नागार्जुन","title":"तन गई रीढ़ \/ नागार्जुन"},{"poem":"कर गई चाक\nतिमिर का सीना\nजोत की फाँक\nयह तुम थीं\n\nसिकुड़ गई रग-रग\nझुलस गया अंग-अंग\nबनाकर ठूँठ छोड़ गया पतझार\nउलंग असगुन-सा खड़ा रहा कचनार\nअचानक उमगी डालों की सन्धि में\nछरहरी टहनी\nपोर-पोर में गसे थे टूसे\nयह तुम थीं\n\nझुका रहा डालें फैलाकर\nकगार पर खड़ा कोढ़ी गूलर\nऊपर उठ आई भादों की तलैया\nजुड़ा गया बौने की छाल का रेशा-रेशा\nयह तुम थीं!\n\n\n1957 में रचित\n\n","author":"नागार्जुन","title":"यह तुम थीं \/ नागार्जुन"},{"poem":"सुबह-सुबह\nतालाब के दो फेरे लगाए\n\nसुबह-सुबह\nरात्रि शेष की भीगी दूबों पर\nनंगे पाँव चहलकदमी की\n\nसुबह-सुबह\nहाथ-पैर ठिठुरे, सुन्न हुए\nमाघ की कड़ी सर्दी के मारे\n\nसुबह-सुबह\nअधसूखी पतइयों का कौड़ा तापा\nआम के कच्चे पत्तों का\nजलता, कड़ुवा कसैला सौरभ लिया\n\nसुबह-सुबह\nगँवई अलाव के निकट\nघेरे में बैठने-बतियाने का सुख लूटा\n\nसुबह-सुबह\nआंचलिक बोलियों का मिक्स्चर\nकानों की इन कटोरियों में भरकर लौटा\nसुबह-सुबह\n\n\n1976 में रचित\n\n","author":"नागार्जुन","title":"सुबह-सुबह \/ नागार्जुन"},{"poem":"शोक विह्वल लालू साहू\nआपनी पत्नी की चिता में\nकूद गया\nलाख मना किया लोगों ने\nलाख-लाख मिन्नतें कीं\nअनुरोध किया लाख-लाख\nलालू ने एक न सुनी...\n63 वर्षीय लालू 60 वर्षीया पत्नी की\nचिता में अपने को डालकर 'सती' हो गया\nअतिरिक्त पुलिस अधीक्षक एफ़.एस. बाखरे ने आज\nयहाँ बतलाया--\nलालू सलेमताबाद के निकट बंघी गाँव का रहने वाला था\nपत्नी अर्से से बीमार थी\nलालू ने महीनों उसकी परिचर्या की\nमगर वो बच न सकी\nनिकटवर्ती नदी के किनारे चिता प्रज्वलित हुई\nदिवंगत की लाश जलने लगी\nलालू जबरन उस चिता में कूद गया\n\nलालू की काया बुरी तरह झुलस गई थी\nलोगों ने खींच-खाँचकर उसे बाहर निकाला\nमगर लालू को बचाया न जा सका\nथोड़ी देर बाद ही उसके प्राण-पखेरू उड़ गए\nपीछे--\nमॄत लालू का शव भी उसकी पत्नी की चिता में ही\nडाल दिया गया\nपीछे--\nपुलिस वालों ने लालू के अवशेषों को\nअपने कब्ज़े में ले लिया...\nइस प्रकार एक पति उस रोज़ 'सती' हो गया\nऔर अब दिवंगत पति (लालू साहू) के नाम\nपुलिस वाले केस चलाएंगे...\nक्या इस हमदर्द कवि को तथाकथित अभियुक्त के पक्ष में\nभावात्मक साक्ष्य देना होगा बाहर जाकर?\n\n(1976), (जब नागार्जुन इमरजेंसी के दौरान जेल में थे)\n\n","author":"नागार्जुन","title":"लालू साहू \/ नागार्जुन"},{"poem":"सोनिया समन्दर\nसामने\nलहराता है\nजहाँ तक नज़र जाती है,\nसोनिया समन्दर!\n\nबिछा है मैदान में\nसोन ही सोना\nसोना ही सोना\nसोना ही सोना\n\nगेहूँ की पकी फसलें तैयार हैं--\nबुला रही हैं\nखेतिहरों को\n...\"ले चलो हमें\nखलिहान में--\nघर की लक्ष्मी के\nहवाले करो\nले चलो यहाँ से\"\n\nबुला रही हैं\nगेहूँ की तैयार फसलें\nअपने-अपने कॄषकों को...\n\n\n1983 में रचित\n\n","author":"नागार्जुन","title":"सोनिया समन्दर \/ नागार्जुन"},{"poem":"वो गया\nवो गया\nबिल्कुल ही चला गया\nपहाड़ की ओट में\n\nलाल-लाल गोला सूरज का\nशायद सुबह-सुबह\nदीख जाए पूरब में\nशायद कोहरे में न भी दीखे!\nफ़िलहाल वो\nडूबता-डूबता दीख गया!\nदिनान्त का आरक्त भास्कर\nजेठ के उजले पाख की नौवीं साँझ\nपसारेगी अपना आँचल अभी-अभी\nहिम्मत न होगी तमिस्रा को\nधरती पर झाँकने की!\nसहमी-सहमी-सी वो प्रतीक्षा करेगी\nउधर, उस ओर\nखण्डहर की ओट में!\nजी हाँ, परित्यक्त राजधानी के\nखण्डहरोंवाले उन उदास झुरमुटों में\nतमिस्रा करेगी इन्तज़ार\nदो बजे रात तक\nयानि तिथिक्रम के हिसाब से,\nआधी धुली चाँदनी\nतब तक खिली रहेगी\nफिर, तमिस्रा का नम्बर आएगा!\nयानि अन्धकार का!\n\n\n1984 में रचित\n\n","author":"नागार्जुन","title":"शायद कोहरे में न भी दीखे \/ नागार्जुन"},{"poem":"जाने, किधर से\nचुपचाप आकर\nहाथी सामने लेट गए हैं,\nजाने किधर से\nचुपचाप आकर\nहाथी सामने बैठ गए हैं!\nपहाड़ों-जैसे\nअति विशाल आयतनोंवाले\nपाँच-सात हाथी\nसामने--बिल्कुल निकट\nजम गए हैं\nइनका परिमण्डल\nहमें बार-बार ललचाता रहेगा\nछिड़ने-छेड़ने के लिए\nसदैव बुलावा देता रहेगा!\n\nलो, ये गिरी-कुंजर\nऔर भी विशाल होने लगे!\nलो, ये दूर हट गए,\nलो, ये और भी पास आ रहे,\nलो, इनका लीलाधरी रूप\nऔर भी फैलता जा रहा,\nलेकिन, ये गुमसुम क्यों हैं?\nअरे, इन्होंने तो\nढक लिया अपने आपको\nहल्की-पतली पारदर्शी चादरों से\nझीने-झीने, 'लूज'\nझीनी-झीनी, लूज बिनावटवाली\nवो मटमैली ओढ़नी\nबादलों को ढक लेगी अब\nअब फुहारोंवाली बारिश होगी\nबड़ी-बड़ी बूँदें तो यह\nशायद कल बरसेंगे...\nशायद परसों...\nशायद हफ़्ता बाद...\n\n\n\nरचनाकाल: 1984 में रचित\n\n","author":"नागार्जुन","title":"फुहारों वाली बारिश \/ नागार्जुन"},{"poem":"मानसून उतरा है\nजहरी खाल की पहाड़ियों पर\n\nबादल भिगो गए रातोंरात\nसलेटी छतों के\nकच्चे-पक्के घरों को\nप्रमुदित हैं गिरिजन\n\nसोंधी भाप छोड़ रहे हैं\nसीढ़ियों की\nज्यामितिक आकॄतियों में\nफैले हुए खेत\nदूर-दूर...\nदूर-दूर\nदीख रहे इधर-उधर\nडाँड़े के दोनों ओर\nदावानल-दग्ध वनांचल\nकहीं-कहीं डाल रहीं व्यवधान\nचीड़ों कि झुलसी पत्तियाँ\nमौसम का पहला वरदान\nइन तक भी पहुँचा है\n\nजहरी खाल पर\nउतरा है मानसून\nभिगो गया है\nरातोंरात सबको\nइनको\nउनको\nहमको\nआपको\nमौसम का पहला वरदान\nपहुँचा है सभी तक...\n\n\n1984 में रचित\n\n","author":"नागार्जुन","title":"बादल भिगो गए रातोंरात \/ नागार्जुन"},{"poem":"'गीतों के जादूगर का मैं छंदों से तर्पण करता हूँ ।'\n\nसच  बतलाऊँ तुम  प्रतिभा के ज्योतिपुत्र थे,छाया क्या थी,\nभली-भाँति देखा था मैंने, दिल ही दिल थे, काया क्या थी ।\n\nजहाँ  कहीं  भी  अंतर्मन  से, ॠतुओं की सरगम सुनते थे,\nताज़े   कोमल  शब्दों  से  तुम  रेशम  की जाली बुनते थे ।\n\nजन मन जब हुलसित होता था, वह थिरकन भी पढ़ते थे तुम,\nसाथी   थे, मज़दूर-पुत्र   थे, झंडा  लेकर  बढ़ते  थे तुम ।\n\nयुग   की अनुगुंजित   पीड़ा ही   घोर  घन-घटा-सी  छाई\nप्रिय भाई शैलेन्द्र, तुम्हारी   पंक्ति-पंक्ति   नभ  में लहराई ।\n\nतिकड़म  अलग  रही मुस्काती, ओह, तुम्हारे पास न आई,\nफ़िल्म-जगत की जटिल विषमता, आख़िर तुमको रास न आई ।\n\nओ जन मन के सजग चितेरे, जब-जब याद तुम्हारी आती,\nआँखें  हो  उठती  हैं  गीली, फटने-सी  लगती  है छाती ।\n\n","author":"नागार्जुन","title":"शैलेन्द्र के प्रति \/ नागार्जुन"},{"poem":"तुम्हारी यह दंतुरित मुस्कान\nमृतक में भी डाल देगी जान\nधूली-धूसर तुम्हारे ये गात...\nछोड़कर तालाब मेरी झोंपड़ी में खिल रहे जलजात\nपरस पाकर तुम्हारी ही प्राण,\nपिघलकर जल बन गया होगा कठिन पाषाण\nछू गया तुमसे कि झरने लग पड़े शेफालिका के फूल\nबाँस था कि बबूल?\nतुम मुझे पाए नहीं पहचान?\nदेखते ही रहोगे अनिमेष!\nथक गए हो?\nआँख लूँ मैं फेर?\nक्या हुआ यदि हो सके परिचित न पहली बार?\nयदि तुम्हारी माँ न माध्यम बनी होगी आज\nमैं न सकता देख\nमैं न पाता जान\nतुम्हारी यह दंतुरित मुस्कान\n\n\nधन्य तुम, माँ भी तुम्‍हारी धन्य!\nचिर प्रवासी मैं इतर, मैं अन्य!\nइस अतिथि से प्रिय क्या रहा तम्हारा संपर्क\nउँगलियाँ माँ की कराती रही मधुपर्क\nदेखते तुम इधर कनखी मार\nऔर होतीं जब कि आँखे चार\nतब तुम्हारी दंतुरित मुस्कान\nलगती बड़ी ही छविमान!\n\n","author":"नागार्जुन","title":"यह दंतुरित मुसकान \/ नागार्जुन"},{"poem":"एक के नहीं, \nदो के नहीं,\nढेर सारी नदियों के पानी का जादू:\nएक के नहीं, \nदो के नहीं,\nलाख-लाख कोटि-कोटि हाथों के स्पर्श की गरिमा:\nएक के नहीं, \nदो के नहीं,\nहज़ार-हज़ार खेतों की मिट्टी का गुण धर्म:\n\nफसल क्‍या है?\nऔर तो कुछ नहीं है वह\nनदियों के पानी का जादू है वह\nहाथों के स्पर्श की महिमा है\nभूरी-काली-संदली मिट्टी का गुण धर्म है\nरूपांतर है सूरज की किरणों का\nसिमटा हुआ संकोच है हवा की थिरकन का!\n\n","author":"नागार्जुन","title":"फसल \/ नागार्जुन"},{"poem":"अपने खेत में....\n\nजनवरी का प्रथम सप्ताह\nखुशग़वार दुपहरी धूप में...\nइत्मीनान से बैठा हूँ.....\n\nअपने खेत में हल चला रहा हूँ\nइन दिनों बुआई चल रही है\nइर्द-गिर्द की घटनाएँ ही\nमेरे लिए बीज जुटाती हैं\nहाँ, बीज में घुन लगा हो तो\nअंकुर कैसे निकलेंगे!\n\nजाहिर है\nबाजारू बीजों की\nनिर्मम छटाई करूँगा\nखाद और उर्वरक और\nसिंचाई के साधनों में भी\nपहले से जियादा ही\nचौकसी बरतनी है\nमकबूल फ़िदा हुसैन की\nचौंकाऊ या बाजारू टेकनीक\nहमारी खेती को चौपट\nकर देगी!\nजी, आप\nअपने रूमाल में\nगाँठ बाँध लो! बिलकुल!!\nसामने, मकान मालिक की\nबीवी और उसकी छोरियाँ\nइशारे से इजा़ज़त माँग रही हैं\nहमारे इस छत पर आना चाहती हैं\nना, बाबा ना!\n\nअभी हम हल चला रहे हैं\nआज ढाई बजे तक हमें\nबुआई करनी है....\n\n","author":"नागार्जुन","title":"अपने खेत में \/ नागार्जुन"},{"poem":"\"वो इधर से निकला\nउधर चला गया\"\nवो आँखें फैलाकर\nबतला रहा था-\n\"हाँ बाबा, बाघ आया उस रात,\nआप रात को बाहर न निकलों!\nजाने कब बाघ फिर से बाहर निकल जाए!\"\n\"हाँ वो ही, वो ही जो\nउस झरने के पास रहता है\nवहाँ अपन दिन के वक़्त\nगए थे न एक रोज़?\nबाघ उधर ही तो रहता है\nबाबा, उसके दो बच्चे हैं\nबाघिन सारा दिन पहरा देती है\nबाघ या तो सोता है\nया बच्चों से खेलता है ...\"\n\nदूसरा बालक बोला-\n\"बाघ कहीं काम नहीं करता\nन किसी दफ़्तर में\nन कॉलेज में\"\nछोटू बोला-\n\"स्कूल में भी नही ...\"\n\nपाँच-साला बेटू ने\nहमें फिर से आगाह किया\n\"अब रात को बाहर होकर बाथरुम न जाना\"\n\n","author":"नागार्जुन","title":"बाघ आया उस रात \/ नागार्जुन"},{"poem":"रमा लो मांग में सिन्दूरी छलना...\nफिर बेटी विज्ञापन लेने निकलना...\nतुम्हारी चाची को यह गुर कहाँ था मालूम!\n\nहाथ न हुए पीले\nविधि विहित पत्नी किसी की हो न सकीं\nचौरंगी के पीछे वो जो होटल है\nऔर उस होटल का\nवो जो मुच्छड़ रौबीला बैरा है\nले गया सपने में बार-बार यादवपुर\nकैरियर पे लाद के कि आख़िर शादी तो होगी ही\nनहीं? मैं झूठ कहता हूँ?\nओ, हे युग नन्दिनी विज्ञापन सुन्दरी,\nगलाती है तुम्हारी मुस्कान की मृदु मद्धिम आँच\nधन-कुलिश हिय-हम कुबेर के छौनों को\nक्या ख़ूब!\nक्या ख़ूब\nकर लाई सिक्योर विज्ञापन के आर्डर!\nक्या कहा?\nडेढ़ हज़ार?\nअजी, वाह, सत्रह सौ!\nसत्रह सौ के विज्ञापन?\nआओ, बेटी, आ जाओ, पास बैठो\nतफसील में बताओ...\nकहाँ-कहाँ जाना पड़ा? कै-कै बार?\nक्लाइव रोड?\nडलहौजी?\nचौरंगी?\nब्रेबोर्न रोड?\nबर्बाद हुए तीन रोज़: पाँच शामें?\nकोई बात नहीं...\nकोई बात नहीं...\nआओ, आओ, तफ़सील में बतलाओ!\n\n","author":"नागार्जुन","title":"विज्ञापन सुंदरी \/ नागार्जुन"},{"poem":"समुद्र के तट पर\nसीपी की पीठ पर\nतरंगित रेखाओं की बहुरंगी अल्पना, हलकी!\nऊपर औंधा आकाश\nनिविड़ नील!\nनीचे श्याम सलिल वारुणी सृष्टि!\nसबकुछ भूल\nतिरोहित कर सभी कुछ\n– अवचेतन मध्य\nखड़े रहेंगे मनुपुत्र दिगंबर\nपता नहीं, कब तक...\nपश्चिमाभिमुख।\n\n","author":"नागार्जुन","title":"मनुपुत्र दिगंबर \/ नागार्जुन"},{"poem":"गीली भादों\nरैन अमावस\n\nकैसे ये नीलम उजास के\nअच्छत छींट रहे जंगल में\nकितना अद्भुत योगदान है\nइनका भी वर्षा–मंगल में\nलगता है ये ही जीतेंगे\nशक्ति प्रदर्शन के दंगल में\nलाख–लाख हैं, सौ हजार हैं\nकौन गिनेगा, बेशुमार हैं\nमिल–जुलकर दिप–दिप करते हैं\nकौन कहेगा, जल मरते हैं...\nजान भर रहे हैं जंगल में\n\nजुगनू है ये स्वयं प्रकाशी\nपल–पल भास्वर पल–पल नाशी\nकैसा अद्भुत योगदान है\nइनका भी वर्षा मंगल में\nइनकी विजय सुनिश्चित ही है\nतिमिर तीर्थ वाले दंगल में\nइन्हें न तुम 'बेचारे' कहना\nअजी यही तो ज्योति–कीट हैं\nजान भर रहे हैं जंगल में\n\nगीली भादों\nरैन अमावस\n\n","author":"नागार्जुन","title":"जान भर रहे हैं जंगल में \/ नागार्जुन"},{"poem":"मलाबार के खेतिहरों को अन्न चाहिए खाने को,\nडंडपाणि को लठ्ठ चाहिए बिगड़ी बात बनाने को!\nजंगल में जाकर देखा, नहीं एक भी बांस दिखा!\nसभी कट गए सुना, देश को पुलिस रही सबक सिखा!\n\nजन-गण-मन अधिनायक जय हो, प्रजा विचित्र तुम्हारी है\nभूख-भूख चिल्लाने वाली अशुभ अमंगलकारी है!\nबंद सेल, बेगूसराय में नौजवान दो भले मरे\nजगह नहीं है जेलों में, यमराज तुम्हारी मदद करे। \n\nख्याल करो मत जनसाधारण की रोज़ी का, रोटी का,\nफाड़-फाड़ कर गला, न कब से मना कर रहा अमरीका!\nबापू की प्रतिमा के आगे शंख और घड़ियाल बजे!\nभुखमरों के कंकालों पर रंग-बिरंगी साज़ सजे!\n\nज़मींदार है, साहुकार है, बनिया है, व्योपारी है,\nअंदर-अंदर विकट कसाई, बाहर खद्दरधारी है!\nसब घुस आए भरा पड़ा है, भारतमाता का मंदिर\nएक बार जो फिसले अगुआ, फिसल रहे हैं फिर-फिर-फिर!\n\nछुट्टा घूमें डाकू गुंडे, छुट्टा घूमें हत्यारे,\nदेखो, हंटर भांज रहे हैं जस के तस ज़ालिम सारे!\nजो कोई इनके खिलाफ़ अंगुली उठाएगा बोलेगा,\nकाल कोठरी में ही जाकर फिर वह सत्तू घोलेगा!\n\nमाताओं पर, बहिनों पर, घोड़े दौड़ाए जाते हैं!\nबच्चे, बूढ़े-बाप तक न छूटते, सताए जाते हैं!\nमार-पीट है, लूट-पाट है, तहस-नहस बरबादी है,\nज़ोर-जुलम है, जेल-सेल है। वाह खूब आज़ादी है! \n\nरोज़ी-रोटी, हक की बातें जो भी मुंह पर लाएगा,\nकोई भी हो, निश्चय ही वह कम्युनिस्ट कहलाएगा!\nनेहरू चाहे जिन्ना, उसको माफ़ करेंगे कभी नहीं,\nजेलों में ही जगह मिलेगी, जाएगा वह जहां कहीं!\n\nसपने में भी सच न बोलना, वर्ना पकड़े जाओगे,\nभैया, लखनऊ-दिल्ली पहुंचो, मेवा-मिसरी पाओगे!\nमाल मिलेगा रेत सको यदि गला मजूर-किसानों का,\nहम मर-भुक्खों से क्या होगा, चरण गहो श्रीमानों का!\n\n","author":"नागार्जुन","title":"सच न बोलना \/ नागार्जुन"},{"poem":"दो  हज़ार  मन  गेहूँ  आया  दस  गाँवों के नाम\nराधे  चक्कर  लगा काटने, सुबह  हो  गई शाम\n\nसौदा  पटा  बडी  मुश्किल  से, पिघले  नेताराम\nपूजा  पाकर  साध  गये  चुप्पी  हाकिम-हुक्काम\n\nभारत-सेवक  जी  को  था  अपनी सेवा से काम\nखुला  चोर-बाज़ार,  बढ़ा  चोकर-चूनी  का दाम\n\nभीतर  झुरा  गई  ठठरी, बाहर  झुलसी  चाम\nभूखी  जनता  की  ख़ातिर  आज़ादी  हुई  हराम\n\nनया  तरीका   अपनाया  है   राधे  ने  इस साल\nबैलों  वाले   पोस्टर  साटे,  चमक  उठी  दीवाल\n\nनीचे  से लेकर ऊपर  तक  समझ  गया सब हाल\nसरकारी  गल्ला    चुपके   से  भेज  रहा  नेपाल\n\nअन्दर   टंगे   पडे   हैं  गांधी-तिलक-जवाहरलाल\nचिकना तन, चिकना पहनावा, चिकने-चिकने गाल\n\nचिकनी किस्मत, चिकना पेशा, मार  रहा है  माल\nनया  तरीका  अपनाया  है   राधे  ने  इस   साल\n\n(१९५८)\n\n","author":"नागार्जुन","title":"नया तरीका \/ नागार्जुन"},{"poem":"पेट-पेट में आग लगी है, घर-घर में है फाका\nयह भी भारी चमत्कार है, काँग्रेसी महिमा का\n\nसूखी आँतों की ऐंठन का, हमने सुना धमाका\nयह भी भारी चमत्कार है, काँग्रेसी महिमा का\n\nमहज विधानसभा तक सीमित है, जनतंत्री ख़ाका\nयह भी भारी चमत्कार है, काँग्रेसी महिमा का\n\nतीन रात में तेरह जगहों पर, पड़ता है डाका\nयह भी भरी चमत्कार है, काँग्रेसी महिमा का\n\n","author":"नागार्जुन","title":"चमत्कार \/ नागार्जुन"},{"poem":"भुक्खड़ के हाथों में यह बन्दूक कहाँ से आई\nएस० डी० ओ० की गुड़िया बीबी सपने में घिघियाई\n\nबच्चे जागे, नौकर जागा, आया आई पास\nसाहेब थे बाहर, घर में बीमार पड़ी थी सास\n\nनौकर ने समझाया, नाहक ही दर गई हुज़ूर!\nवह अकाल वाला थाना, पड़ता है काफ़ी दूर!\n\n","author":"नागार्जुन","title":"नाहक ही डर गई, हुज़ूर \/ नागार्जुन"},{"poem":"जिनके बूटों से कीलित है, भारत माँ की छाती\nजिनके दीपों में जलती है, तरुण आँत की बाती\n\nताज़ा मुंडों से करते हैं, जो पिशाच का पूजन\nहै अस जिनके कानों को, बच्चों का कल-कूजन\n\nजिन्हें अँगूठा दिखा-दिखाकर, मौज मारते डाकू\nहावी है जिनके पिस्तौलों पर, गुंडों के चाकू\n\nचाँदी के जूते सहलाया करती, जिनकी नानी\nपचा न पाए जो अब तक, नए हिंद का पानी\n\nजिनको है मालूम ख़ूब, शासक जमात की पोल\nमंत्री भी पीटा करते जिनकी ख़ूबी के ढोल\n\nयुग को समझ न पाते जिनके भूसा भरे दिमाग़\nलगा रही जिनकी नादानी पानी में भी आग\n\nपुलिस महकमे के वे हाक़िम, सुन लें मेरी बात\nजनता ने हिटलर, मुसोलिनी तक को मारी लात\n\nअजी, आपकी क्या बिसात है, क्या बूता है कहिए\nसभ्य राष्ट्र की शिष्ट पुलिस है, तो विनम्र रहिए\n\nवर्ना होश दुरुस्त करेगा, आया नया ज़माना\nफटे न वर्दी, टोप न उतरे, प्राण न पड़े गँवाना\n\n","author":"नागार्जुन","title":"पुलिस अफ़सर \/ नागार्जुन"},{"poem":"उषा की लाली में \nअभी से गए निखर\nहिमगिरि के कनक शिखर \n\nआगे बढ़ा शिशु रवि \nबदली छवि, बदली छवि \nदेखता रह गया अपलक कवि \nडर था, प्रतिपल \nअपरूप यह जादुई आभा \nजाए ना बिखर, जाए ना बिखर,  \n\nउषा की लाली में \nभले हो उठे थे निखर \nहिमगिरी के कनक शिखर\n\n","author":"नागार्जुन","title":"उषा की लाली \/ नागार्जुन"}]
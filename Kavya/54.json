[{"poem":"बहुत दिनों बाद\nखिड़की खोली थी\nसाफ-साफ दिखता काँच के उस पार\n\nलगता था नयी धूप आएगी\nफूल खिल जाएँगे\nनई पत्तियाँ उगेंगी\nवसंत फिर आएगा धीरे-धीरे\n\nएक काँच खिसकाते ही\nमिला शीतल झोंका\nधीरे-धीरे क्यारी में फूल खिलने लगे\nकि जैसे वसंत समाया था हर कण में\n\nअचानक गहराया नभ\nएक तेज़ झोंका आया\nरेत ही रेत\nबिखर गई फूलों पर - आँखों में\nछितरायी पंखुड़ियाँ पत्तियाँ\nछलछलायी आँखें\n\nहम अक्सर भूल जाते हैं\nमौसम बदला करते हैं\nतो क्या मुझे\nखिड़की खोलनी ही नहीं थी?\nया सिखा गई मुझको\nजीवन का एक अध्याय।\n\n","author":"पूर्णिमा वर्मन","title":"खिड़की \/ पूर्णिमा वर्मन"},{"poem":"ऎसी दौडी़ फ़गुनाहट ढ़ाणी चौक फलाँग\nफागुन आया खेत में गये पडो़सी जान\n\nआम बौराया आँगना कोयल चढ़ी अटार\nचंग द्वार दे दादर मौसम हुआ बहार\n\nदूब फूल की गुदगुदी बतरस चढी़ मिठास\nमुलके दादी भामरी मौसम को है आस\n\nवर गेहूँ बाली सजा खड़ी फसल बारात\nसुग्गा छेड़े पी कहाँ सरसों पीली गात\n\nॠतु के मोखे सब खड़े पाने को सौगात\nमानक बाँटे छाँट्कर टेसू ढ़ाक पलाश\n\nढीठ छोरियाँ तितलियाँ रोके राह बसंत\nधरती सब क्यारी हुई अम्बर हुआ पतंग\n\n","author":"पूर्णिमा वर्मन","title":"फागुन के दोहे \/ पूर्णिमा वर्मन"},{"poem":"शहर की हवाओं में\nकैसी आवाज़ें हैं\nलगता है \nगाँवों में कोयलिया बोली\nनीलापन हँसता है\nतारों में \nफँसता है\nगगन की घटाओं में \nकैसी रचनाएँ हैं\nलगता है \nधरती पर फगुनाई होली\nसड़कों पर नीम झरी\nमौसम की \nउड़ी परी\nधरती के आँचल में\nहरियल मनुहारें हैं \nलगता है \nयादों ने कोई गाँठ खोली\n\n","author":"पूर्णिमा वर्मन","title":"कोयलिया बोली \/ पूर्णिमा वर्मन"},{"poem":"फिर नदी की बात सुन कर\nचहचहाने लग गई है\nयह हरी घाटी हवा से बात कर के\nलहलहाने लग गई है\nझर रहे \nझरने हँसी के\nउड़ रहे तूफ़ान में स्वर\nरेशमी दुकूल जैसे\nबादलों के चीर नभ पर\nऔर धरती रातरानी को \nसजाने लग गई है\nयह हरी घाटी हवा से बात कर के\nमहमहाने लग गई है\nगाड़ कर\nपेड़ों के झंडे\nबज रहे वर्षा के मादल\nआँजती वातायनों की\nचितवनों में सांझ काजल\nऔर बूँदों की मधुर आहट\nरिझाने लग गई है\nयह हरी घाटी हवा से बात कर के\nगुनगुनाने लग गई है\n\n","author":"पूर्णिमा वर्मन","title":"हरी घाटी \/ पूर्णिमा वर्मन"},{"poem":"दिन कितने आवारा थे\nगली गली और \nबस्ती बस्ती\nअपने मन\nइकतारा थे\nमाटी की \nखुशबू में पलते\nएक खुशी से \nहर दुख छलते \nबाड़ी, चौक, गली अमराई\nहर पत्थर गुरुद्वारा थे\nहम सूरज \nभिनसारा थे\nकिसने बड़े \nख़्वाब देखे थे\nकिसने ताज\nमहल रेखे थे\nमाँ की गोद, पिता का साया\nघर घाटी चौबारा थे\nहम घर का \nउजियारा थे\n\n","author":"पूर्णिमा वर्मन","title":"आवारा दिन \/ पूर्णिमा वर्मन"},{"poem":"दिन भर गठरी \nकौन रखाए\nमाया में मन कौन रमाए\nदुनिया ये आनी जानी है\nज्ञानी कहते हैं फ़ानी है\nचलाचली का-\nखेला है तो\nजग में डेरा कौन बनाए\nमाया में मन कौन रमाए\nकुछ न जोड़े संत फ़कीरा\nबेघर फिरती रानी मीरा\nजिस समरिधि में-\nइतनी पीड़ा\nउसका बोझा कौन उठाए\nमाया में मन कौन रमाए\n\n","author":"पूर्णिमा वर्मन","title":"माया में मन \/ पूर्णिमा वर्मन"},{"poem":"एक पाखी \nचोंच में आकाश लेकर \nउड़ रहा है \nएक राजा प्रेम का\nइक रूपरानी\nझूलती सावन की \nपेंगों-सी कहानी\nऔर रिमझिम\nखोल सिमसिम\nमन कहीं सपनों सरीखा \nजुड़ रहा है\nएक पाखी \nपंख में उल्लास लेकर \nउड़ रहा है \nजो व्यथा को \nपार कर पाया नहीं\nवह कथा में सार \nभर पाया नहीं\nछोड़ हलचल\nबस उड़ा चल \nक्यों उदासी की डगर में \nमुड़ रहा है\nएक पाखी\nसाँस में विश्वास लेकर\nउड़ रहा है\n\n","author":"पूर्णिमा वर्मन","title":"चोंच में आकाश \/ पूर्णिमा वर्मन"},{"poem":"जीवन की आपाधापी में\nखोया खोया मन लगता है\nबड़ा अकेलापन \nलगता है\nदौड़ बड़ी है समय बहुत कम\nहार जीत के सारे मौसम\nकहाँ ढूंढ पाएँगे उसको\nजिसमें -\nअपनापन लगता है\nचैन कहाँ अब नींद कहाँ है\nबेचैनी की यह दुनिया है\nमर खप कर के-\nजितना जोड़ा\nकितना भी हो कम लगता है\nसफलताओं का नया नियम है\nन्यायमूर्ति की जेब गरम है\nझूठ बढ़ रहा-\nऐसा हर पल\nसच में बौनापन लगता है\nखून ख़राबा मारा मारी\nकहाँ जाए जनता बेचारी\nआतंकों में-\nशांति खोजना\nकेवल पागलपन लगता है\n\n","author":"पूर्णिमा वर्मन","title":"खोया खोया मन \/ पूर्णिमा वर्मन"},{"poem":"टुकड़े टुकड़े टूट जाएँगे \nमन के मनके\nदर्द हरा है\nताड़ों पर सीटी देती हैं \nगर्म हवाएँ\nजली दूब-सी तलवों में चुभती\nयात्राएँ\nपुनर्जन्म ले कर आती हैं\nदुर्घटनाएँ\nधीरे-धीरे ढल जाएगा\nवक्त आज तक \nकब ठहरा है?\nगुलमोहर-सी जलती है\nबागी़ ज्वालाएँ\nदेख-देख कर हँसती हैं\nऊँची आशाएँ\nविरह-विरह-सी भटक रहीं सब\nप्रेम कथाएँ\nआज सँभाले नहीं सँभलता\nजख़्म हृदय का\nकुछ गहरा है\n\n","author":"पूर्णिमा वर्मन","title":"मनके \/ पूर्णिमा वर्मन"},{"poem":"अमन चैन के भरम पल रहे -\nरामभरोसे!\nकैसे-कैसे शहर जल रहे -\nराम भरोसे!\nजैसा चाहा बोया-काटा\nदुनिया को मर्ज़ी से बाँटा\nउसकी थाली अपना काँटा\nइसको डाँटा उसको चाँटा\nरामनाम की ओढ़ चदरिया \nकैसे आदमज़ात छल रहे-\nराम भरोसे!\nदया धर्म नीलाम हो रहे\nनफ़रत के ऐलान बो रहे\nआँसू-आँसू गाल रो रहे\nबारूदों के ढेर ढो रहे\nजप कर माला विश्वशांति की\nफिर भी जग के काम चल रहे-\nराम भरोसे!\nभाड़ में जाए रोटी दाना\nअपनी डफली अपना गाना\nलाख मुखौटा चढे भीड़ में\nचेहरा लेकिन है पहचाना\nजानबूझ कर क्यों प्रपंच में \nप्रजातंत्र के हाथ जल रहे-\nराम भरोसे!\n\n","author":"पूर्णिमा वर्मन","title":"रामभरोसे \/ पूर्णिमा वर्मन"},{"poem":"दुनिया के मेले में \nएक दीप मेरा\nढेर से धुँधलके में \nढूँढ़ता सवेरा \nवंदन अभिनंदन में\nखोया उजियारा\nउत्सव के मंडप में \nआभिजात्य सारा\nभरा रहा शहर \nरौशनी से हमारा\nमन में पर छिपा रहा \nपूरा अंधियारा \nजिसने अंधियारे का साफ़ किया डेरा\nजिसने उजियारे का रंग वहां फेरा\nएक दीप मेरा \nसड़कों पर भीड़ बहुत\nसूना गलियारा\nअंजुरी भर पंचामृत \nबाकी जल खारा\nसप्त सुर तीन ग्राम \nअपना इकतारा\nछोटे से मंदिर का \nज्योतित चौबारा \n\nजिसने कल्याण तीव्र मध्यम में टेरा\nजिससे इन साँसों पर चैन का बसेरा\nएक दीप मेरा\n\n","author":"पूर्णिमा वर्मन","title":"एक दीप मेरा \/ पूर्णिमा वर्मन"},{"poem":"अब तो नींद नहीं आएगी \nदेख सिरहाने याद तुम्हारी\nहमने तो रिश्ता बोया था\nप्यार न जाने कब उग आया\nकब सींचा कब हरा हो गया\nकैसे कर दी शीतल छाया\nअब इस दिल को कौन संभाले \nना कांधा ना बांह तुम्हारी\n\nकब जाना था साथ बंधे तो\nदूर-दूर हो अलग चलेंगे\nसातों कसमें खाने वाले\nदो बातों तक को तरसेंगे\nआधी रातें घनी चाँदनी \nआँगन सूना मौसम भारी \n\nदुनिया छोटी है, सुनते थे \nदूर न कोई जा पाता है \nसमय लगा कर पंख, कहा था\nपल भर में ही उड़ जाता है\nपर पल भी युग बन जाता है\nनहीं पता थी यह लाचारी\n\n","author":"पूर्णिमा वर्मन","title":"अब तो नींद \/ पूर्णिमा वर्मन"},{"poem":"कभी इन्कार चुटकी में, कभी इक़रार चुटकी में\nकभी सर्दी ,कभी गर्मी, कभी बौछार चुटकी में\n\nख़ुदाया कौन-से बाटों से मुझको तौलता है तू\nकभी तोला, कभी माशा, कभी संसार चुटकी में\n\nकभी ऊपर ,कभी नीचे ,कभी गोते लगाता-सा\nअजब बाज़ार के हालात हैं लाचार चुटकी में\n\nख़बर इतनी न थी संगीन अपने होश उड़ जाते\nलगाई आग ठंडा हो गया अख़बार चुटकी में\n\nन चूड़ी है, न कंगन है, न पायल है ,न हैं घुँघरू\nमगर बजती रही फिर भी कोई झनकार चुटकी में\n\n","author":"पूर्णिमा वर्मन","title":"मगर बजती रही फिर भी कोई झनकार चुटकी में \/ पूर्णिमा वर्मन"},{"poem":"( हाइकु )\n\n\nकोयल घोले\nकुहुक कुहुक के\nटोना वन में ।\n\n","author":"पूर्णिमा वर्मन","title":"कोयल घोले \/ पूर्णिमा वर्मन"},{"poem":"( हाइकु )\n\n\nएक ही ठाँव\nखाड़ी की दोपहर\nताघ़ौँ की छाँव ।\n\n","author":"पूर्णिमा वर्मन","title":"एक ही ठाँव \/ पूर्णिमा वर्मन"},{"poem":"(1)\nधूप जांचती\n\nऋतुओं की शाला में \n\nजाड़े की कापी।\n\n","author":"पूर्णिमा वर्मन","title":"धूप (हाइकु) \/ पूर्णिमा वर्मन"},{"poem":"बाँह उठाए\nखजूर की कतारें\nहमें पुकारे\n\nगर्म हवाएँ \nखुली सड़क पर \nबीन बजाएँ।\n\nसफलता\nदे गई चुपके से\nलक्ष्य का पता \n\n","author":"पूर्णिमा वर्मन","title":"हाइकु \/ पूर्णिमा वर्मन"}]
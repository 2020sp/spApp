[{"poem":"रामू जेठ बहू से बोले, मत हो बेटी बोर\nकुत्ते तभी भौंकते हैं जब दिखें गली में चोर\nवफ़ादार होते हैं कुत्ते, नर हैं नमक हराम\nमिली जिसे कुत्ते की उपमा, चमका उसका नाम\nदिल्ली क्या, पूरी दुनिया में मचा हुआ है शोर\nहैं कुत्ते की दुम जैसे ही, टेढ़े सभी सवाल\nजो जबाव दे सके, कौन है वह माई का लाल\nदेख रहे टकटकी लगा, सब स्वीडन की ओर\nप्रजातंत्र का प्रहरी कुत्ता, करता नहीं शिकार\nरूखा-सूखा टुकड़ा खाकर लेटे पाँव पसार\nबँगलों के बुलडॉग यहाँ सब देखे आदमख़ोर\nकुत्ते के बजाय कुरते का बैरी, यह नाचीज़\nमुहावरों के मर्मज्ञों को, इतनी नहीं तमीज़\nपढ़ने को नित नई पोथियाँ, रहे ढोर के ढोर\nदिल्ली के कुछ लोगों पर था चोरी का आरोप\nखोजी कुत्ता लगा सूँघने अचकन पगड़ी टोप\nजकड़ लिया कुत्ते ने मंत्री की धोती का छोर\nतो शामी केंचुआ कह उठा, ‘हूँ अजगर’ का बाप\nऐसी पटकी दी पिल्ले ने, चित्त हुआ चुपचाप\nसाँपों का कर चुके सफाया हरियाणा के मोर।\n\n","author":"अल्हड़ बीकानेरी","title":"कुत्ते तभी भौंकते हैं \/ अल्हड़ बीकानेरी"},{"poem":"जो बुढ्ढे खूसट नेता हैं, उनको खड्डे में जाने दो।\nबस एक बार, बस एक बार मुझको सरकार बनाने दो।\n\nमेरे भाषण के डंडे से\nभागेगा भूत गरीबी का।\nमेरे वक्तव्य सुनें तो झगडा\nमिटे मियां और बीवी का।\n\nमेरे आश्वासन के टानिक का\nएक डोज़ मिल जाए अगर,\nचंदगी राम को करे चित्त\nपेशेंट पुरानी टी बी का।\n\nमरियल सी जनता को मीठे, वादों का जूस पिलाने दो,\nबस एक बार, बस एक बार, मुझको सरकार बनाने दो।\n\nजो कत्ल किसी का कर देगा\nमैं उसको बरी करा दूँगा,\nहर घिसी पिटी हीरोइन कि\nप्लास्टिक सर्जरी करा दूँगा;\n\nलडके लडकी और लैक्चरार\nसब फिल्मी गाने गाएंगे,\nहर कालेज में सब्जैक्ट फिल्म\nका कंपल्सरी करा दूँगा।\n\nहिस्ट्री और बीज गणित जैसे विषयों पर बैन लगाने दो,\nबस एक बार, बस एक बार, मुझको सरकार बनाने दो।\n\nजो बिल्कुल फक्कड हैं, उनको\nराशन उधार तुलवा दूँगा,\nजो लोग पियक्कड हैं, उनके\nघर में ठेके खुलवा दूँगा;\n\nसरकारी अस्पताल में जिस\nरोगी को मिल न सका बिस्तर,\nघर उसकी नब्ज़ छूटते ही\nमैं एंबुलैंस भिजवा दूँगा।\n\nमैं जन-सेवक हूँ, मुझको भी, थोडा सा पुण्य कमाने दो,\nबस एक बार,  बस एक बार,  मुझको सरकार बनाने दो।\n\nश्रोता आपस में मरें कटें\nकवियों में फूट नहीं होगी,\nकवि सम्मेलन में कभी, किसी\nकी कविता हूट नहीं होगी;\n\nकवि के प्रत्येक शब्द पर जो\nतालियाँ न खुलकर बजा सकें,\nऐसे मनहूसों को, कविता\nसुनने की छूट नहीं होगी।\n\nकवि की हूटिंग करने वालों पर,  हूटिंग टैक्स लगाने दो,\nबस एक बार,  बस एक बार,  मुझको सरकार बनाने दो।\n\nठग और मुनाफाखोरों की\nघेराबंदी करवा दूँगा,\nसोना तुरंत गिर जाएगा\nचाँदी मंदी करवा दूँगा;\n\nमैं पल भर में सुलझा दूँगा\nपरिवार नियोजन का पचडा,\nशादी से पहले हर दूल्हे\nकी नसबंदी करवा दूँगा।\n\nहोकर बेधडक मनाएंगे फिर हनीमून दीवाने दो,\nबस एक बार, बस एक बार, मुझको सरकार बनाने दो।\nबस एक बार, बस एक बार, मुझको सरकार बनाने दो।\n\n","author":"अल्हड़ बीकानेरी","title":"मुझको सरकार बनाने दो \/ अल्हड़ बीकानेरी"},{"poem":"तुम्हीं हो भाषण, तुम्हीं हो ताली\nदया करो हे दयालु नेता\nतुम्हीं हो बैंगन, तुम्हीं हो थाली\nदया करो हे दयालु नेता\n\nतुम्हीं पुलिस हो, तुम्हीं हो डाकू\nतुम्हीं हो ख़ंजर, तुम्हीं हो चाकू\nतुम्हीं हो गोली, तुम्हीं दुनाली\nदया करो हे दयालु नेता\n\nतुम्हीं हो इंजन, तुम्हीं हो गाड़ी\nतुम्हीं अगाड़ी, तुम्हीं पिछाड़ी\nतुम्हीं हो ‘बोगी’ की ‘बर्थ’ खाली\nदया करो हे दयालु नेता\n\nतुम्हीं हो चम्मच, तुम्हीं हो चीनी\nतुम्हीं ने होठों से चाय छीनी\nपिला दो हमको ज़हर की प्याली\nदया करो हे दयालु नेता\n\nतुम्हीं ललितपुर, तुम्हीं हो झाँसी\nतुम्हीं हो पलवल, तुम्हीं हो हाँसी\nतुम्हीं हो कुल्लू, तुम्हीं मनाली\nदया करो हे दयालु नेता\n\nतुम्हीं बाढ़ हो, तुम्हीं हो सूखा\nतुम्हीं हो हलधर, तुम्हीं बिजूका\nतुम्हीं हो ट्रैक्टर, तुम्हीं हो ट्राली\nदया करो हे दयालु नेता\n\nतुम्हीं दलबदलुओं के हो बप्पा\nतुम्हीं भजन हो तुम्हीं हो टप्पा\nसकल भजन-मण्डली बुला ली\nदया करो हे दयालु नेता\n\nपिटे तो तुम हो, उदास हम हैं\nतुम्हारी दाढ़ी के दास हम हैं\nकभी रखा ली, कभी मुंड़ा ली\nदया करो हे दयालु नेता\n\n","author":"अल्हड़ बीकानेरी","title":"हे दयालु नेता \/ अल्हड़ बीकानेरी"},{"poem":"वर दे, वर दे, मातु शारदे\nकवि-सम्मेलन धुऑंधार दे\n\n‘रस’ की बात लगे जब नीकी\nघर में जमे दोस्त नज़दीकी\nकैसे चाय पिलाएँ फीकी\nचीनी की बोरियाँ चार दे\n\n‘छन्द’ पिट गया रबड़छन्द से\nमूर्ख भिड़ गया अक्लमंद से\nएक बूंद घी की सुगंध से\nस्मरण शक्ति मेरी निखार दे\n\n‘अलंकार’ पर चढ़ा मुलम्मा\nआया कैसा वक्त निकम्मा\nरूठ गई राजू की अम्मा\nउसका तू पारा उतार दे\n\nनए ‘रूपकों’ पर क्या झूमें\nलिए कनस्तर कब तक घूमें\nलगने को राशन की ‘क्यू’ में\nलल्ली-लल्लों की क़तार दे\n\nथोथे ‘बिम्ब’ बजें नूपुर-से\nआह क्यों नहीं उपजे उर से\nतनख़ा मिली, उड़ गई फुर-से\nदस का इक पत्ता उधार दे\n\nटंगी खूटियों पर ‘उपमाएँ’\nलिखें, चुटकुलों पर कविताएँ\nपैने व्यंग्यकार पिट जाएँ\nपढ़ कर ऐसा मंत्र मार दे\n\nहँसें कहाँ तक ही-ही-हू-हा\n‘मिल्क-बूथ’ ने हमको दूहा\nसीलबन्द बोतल में चूहा\nऐसा टॉनिक बार-बार दे\n\n","author":"अल्हड़ बीकानेरी","title":"शारदा स्तुति \/ अल्हड़ बीकानेरी"},{"poem":"कूड़ा करकट रहा सटकता, चुगे न मोती हंसा ने\nकरी जतन से जर्जर तन की लीपापोती हंसा ने\nपहुँच मसख़रों के मेले में धरा रूप बाजीगर का\nपड़ा गाल पर तभी तमाचा, साँसों के सौदागर का\nहंसा के जड़वत् जीवन को चेतन चाँटा बदल गया\nतुलने को तैयार हुआ तो पल में काँटा बदल गया\n\nरिश्तों की चाशनी लगी थी फीकी-फीकी हंसा को\nजायदाद पुरखों की दीखी ढोंग सरीखी हंसा को\nपानी हुआ ख़ून का रिश्ता उस दिन बातों बातों में\nभाई सगा खड़ा था सिर पर लिए कुदाली हाथों में\nखड़ी हवेली के टुकड़े कर हिस्सा बाँटा बदल गया\n\nखेल-खेल में हुई खोखली आख़िर खोली हंसा की\nनीम हक़ीमों ने मिल-जुलकर नव्ज़ टटोली हंसा की\nकब तक हंसा बंदी रहता तन की लौह सलाखों में\nपल में तोड़ सांस की सांकल प्राण आ बसे आंखों में\nजाने कब दारुण विलाप में जड़ सन्नाटा बदल गया\n\nमिला हुक़म यम के हरकारे पहुँचे द्वारे हंसा के\nपंचों ने सामान जुटा पाँहुन सत्कारे हंसा के\nधरा रसोई, नभ रसोइया, चाकर पानी अगन हवा\nदेह गुंदे आटे की लोई मरघट चूल्हा चिता तवा\nनिर्गुण रोटी में काया का सगुण परांठा बदल गया\n\n","author":"अल्हड़ बीकानेरी","title":"पल में काँटा बदल गया \/ अल्हड़ बीकानेरी"},{"poem":"कैसा क्रूर भाग्य का चक्कर\nकैसा विकट समय का फेर\nकहलाते हम- बीकानेरी\nकभी न देखा- बीकानेर\n\nजन्मे ‘बीकानेर’ गाँव में\nहै जो रेवाड़ी के पास\nपर हरियाणा के यारों ने\nकभी न हमको डाली घास\n\nहास्य-व्यंग्य के कवियों में\nलासानी समझे जाते हैं\nहरियाणवी पूत हैं-\nराजस्थानी समझे जाते हैं\n\n","author":"अल्हड़ बीकानेरी","title":"समय का फेर \/ अल्हड़ बीकानेरी"},{"poem":"डाकू नहीं, ठग नहीं, चोर या उचक्का नहीं\nकवि हूँ मैं मुझे बख्श दीजिए दारोग़ा जी\nकाव्य-पाठ हेतु मुझे मंच पे पहुँचना है\nमेरी मजबूरी पे पसीजिए दारोग़ा जी\nज्यादा माल-मत्ता मेरी जेब में नहीं है अभी\nपाँच का पड़ा है नोट लीजिए दारोग़ा जी\nपौन बोतल तो मेरे पेट में उतर गई\nपौवा ही बचा है इसे पीजिए दारोग़ा जी\n\n","author":"अल्हड़ बीकानेरी","title":"दारोग़ा जी \/ अल्हड़ बीकानेरी"},{"poem":"लोन से लिया है फ़्लैट, लोन से ख़रीदी कार\nसूई भी ख़रीदी न नक़द मेरे राम जी\nलोन से पढ़ाए बच्चे, लोन से ख़रीदे कच्छे\nमांगी नहीं यारों से मदद मेरे राम जी\nक़िस्त न भरी तो गुण्डे ले गए उठा के कार\nघटनी थी घटना दुखद मेरे राम जी\nगमलों में काँटेदार कैक्टस उगाए मैंने\nपाऊँ अब कहाँ से शहद मेरे राम जी\n\n","author":"अल्हड़ बीकानेरी","title":"लोन \/ अल्हड़ बीकानेरी"},{"poem":"दिल्ली तो करोड़ों दिल वालों की नगरिया है\nकोई ले दिमाग़ से क्यों काम मेरे राम जी\nभूले से, यहाँ जो चला आए एक बार कोई\nजाने का कभी न लेगा नाम मेरे राम जी\nपाँव रखने को मेट्रो रेल में जगह कहाँ\nजाम हुईं सड़कें तमाम मेरे राम जी\nजाम से भला क्यों घबराएँ कार वाले, यहाँ\nकारों में छलकते हैं जाम मेरे राम जी\n\n","author":"अल्हड़ बीकानेरी","title":"दिल्ली \/ अल्हड़ बीकानेरी"},{"poem":"आदि से अनूप हूँ मैं, तेरा ही स्वरूप हूँ मैं\nमेरी भी कथाएँ हैं अनन्त मेरे राम जी\nलागी वो लगन तुझसे कि मन मस्त हुआ\nदृग में समा गया दिगन्त मेरे राम जी\nसपनों में आ के कल बोले मेरी बुढ़िया से\nबाल-ब्रह्मचारी हनुमन्त मेरे राम जी\nलेता है धरा पे अवतार जाके सदियों में\n‘अल्हड़’ सरीखा कोई सन्त मेरे राम जी\n\n","author":"अल्हड़ बीकानेरी","title":"मन मस्त हुआ \/ अल्हड़ बीकानेरी"},{"poem":"कविता के साथ चली चाकरी चालीस साल\nआखर मिटाए कब मिटे हैं ललाट के\nरहा मैं दो नावों पे सवार-लीला राम की थी\nराम ही लगाएंगे किनारे किसी घाट के\nशारदा को नमन कबीरा को प्रणाम किया\nछुए न चरण किसी चारण या भाट के\nतोड़ गई ‘ग़ालिब’ को तीन महीनों की क़ैद\nताड़-सा तना हूँ दो-दो उम्र क़ैद काट के\n\n","author":"अल्हड़ बीकानेरी","title":"दो नावों की सवारी \/ अल्हड़ बीकानेरी"},{"poem":"लफ़्ज़ तोड़े मरोड़े ग़ज़ल हो गई\nसर रदीफ़ों के फोड़े ग़ज़ल हो गई\n\nलीद करके अदीबों की महफि़ल में कल\nहिनहिनाए जो घोड़े ग़ज़ल हो गई\n\nले के माइक गधा इक लगा रेंकने\nहाथ पब्लिक ने जोड़े गज़ल हो गई\n\nपंख चींटी के निकले बनी शाइरा\nआन लिपटे मकोड़े ग़ज़ल हो गई\n\n","author":"अल्हड़ बीकानेरी","title":"ग़ज़ल हो गई \/ अल्हड़ बीकानेरी"}]
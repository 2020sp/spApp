[{"title":"वीर तुम बढ़े चलो \/ द्वारिका प्रसाद माहेश्वरी","author":"द्वारिका प्रसाद माहेश्वरी","poem":"वीर तुम बढ़े चलो! धीर तुम बढ़े चलो!\n\nहाथ में ध्वजा रहे बाल दल सजा रहे\nध्वज कभी झुके नहीं दल कभी रुके नहीं \nवीर तुम बढ़े चलो! धीर तुम बढ़े चलो!\n\nसामने पहाड़ हो सिंह की दहाड़ हो \nतुम निडर डरो नहीं तुम निडर डटो वहीं \nवीर तुम बढ़े चलो! धीर तुम बढ़े चलो!\n\nप्रात हो कि रात हो संग हो न साथ  हो\nसूर्य  से बढ़े चलो चन्द्र  से बढ़े चलो\nवीर तुम बढ़े चलो! धीर तुम बढ़े चलो!\n\nएक ध्वज लिये हुए एक प्रण किये हुए\nमातृ भूमि के लिये पितृ भूमि के लिये\nवीर तुम बढ़े चलो! धीर तुम बढ़े चलो!\n\nअन्न भूमि में भरा वारि भूमि में भरा\nयत्न कर निकाल लो रत्न भर निकाल लो\nवीर तुम बढ़े चलो! धीर तुम बढ़े चलो!\n\n"},{"title":"माँ! यह वसंत ऋतुराज री! \/ द्वारिका प्रसाद माहेश्वरी","author":"द्वारिका प्रसाद माहेश्वरी","poem":"आया लेकर नव साज री!\n\nमह-मह-मह डाली महक रही\nकुहु-कुहु-कुहु कोयल कुहुक रही\nसंदेश मधुर जगती को वह\nदेती वसंत का आज री!\nमाँ! यह वसंत ऋतुराज री!\n\nगुन-गुन-गुन भौंरे गूंज रहे\nसुमनों-सुमनों पर घूम रहे\nअपने मधु गुंजन से कहते\nछाया वसंत का राज री!\nमाँ! यह वसंत ऋतुराज री!\n\nमृदु मंद समीरण सर-सर-सर\nबहता रहता सुरभित होकर\nकरता शीतल जगती का तल\nअपने स्पर्शों से आज री!\nमाँ! यह वसंत ऋतुराज री!\n\nफूली सरसों पीली-पीली\nरवि रश्मि स्वर्ण सी चमकीली\nगिर कर उन पर खेतों में भी\nभरती सुवर्ण का साज री!\nमा! यह वसंत ऋतुराज री!\n\nमाँ! प्रकृति वस्त्र पीले पहिने\nआई इसका स्वागत करने\nमैं पहिन वसंती वस्त्र फिरूं\nकहती आई ऋतुराज री!\nमाँ! यह वसंत ऋतुराज री!\n\n"},{"title":"पुनः नया निर्माण करो  \/ द्वारिका प्रसाद माहेश्वरी","author":"द्वारिका प्रसाद माहेश्वरी","poem":"उठो धरा के अमर सपूतो \nपुनः नया निर्माण करो। \nजन-जन के जीवन में फिर से \nनई स्फूर्ति, नव प्राण भरो। \n\nनया प्रात है, नई बात है, \nनई किरण है, ज्योति नई। \nनई उमंगें, नई तरंगे, \nनई आस है, साँस नई। \nयुग-युग के मुरझे सुमनों में, \nनई-नई मुसकान भरो। \n\nडाल-डाल पर बैठ विहग कुछ \nनए स्वरों में गाते हैं। \nगुन-गुन-गुन-गुन करते भौंरे \nमस्त हुए मँडराते हैं। \nनवयुग की नूतन वीणा में \nनया राग, नवगान भरो। \n\nकली-कली खिल रही इधर \nवह फूल-फूल मुस्काया है। \nधरती माँ की आज हो रही \nनई सुनहरी काया है। \nनूतन मंगलमय ध्वनियों से \nगुंजित जग-उद्यान करो। \n\nसरस्वती का पावन मंदिर \nयह संपत्ति तुम्हारी है। \nतुम में से हर बालक इसका \nरक्षक और पुजारी है। \nशत-शत दीपक जला ज्ञान के \nनवयुग का आह्वान करो। \n\nउठो धरा के अमर सपूतो, \nपुनः नया निर्माण करो।\n\n"},{"title":"इतने ऊँचे उठो \/ द्वारिका प्रसाद माहेश्वरी","author":"द्वारिका प्रसाद माहेश्वरी","poem":"इतने ऊँचे उठो कि जितना उठा गगन है। \n\nदेखो इस सारी दुनिया को एक दृष्टि से \nसिंचित करो धरा, समता की भाव वृष्टि से \nजाति भेद की, धर्म-वेश की \nकाले गोरे रंग-द्वेष की \nज्वालाओं से जलते जग में \nइतने शीतल बहो कि जितना मलय पवन है॥  \n\nनये हाथ से, वर्तमान का रूप सँवारो \nनयी तूलिका से चित्रों के रंग उभारो \nनये राग को नूतन स्वर दो \nभाषा को नूतन अक्षर दो \nयुग की नयी मूर्ति-रचना में \nइतने मौलिक बनो कि जितना स्वयं सृजन है॥  \n\nलो अतीत से उतना ही जितना पोषक है \nजीर्ण-शीर्ण का मोह मृत्यु का ही द्योतक है \nतोड़ो बन्धन, रुके न चिन्तन \nगति, जीवन का सत्य चिरन्तन \nधारा के शाश्वत प्रवाह में \nइतने गतिमय बनो कि जितना परिवर्तन है।  \n\nचाह रहे हम इस धरती को स्वर्ग बनाना \nअगर कहीं हो स्वर्ग, उसे धरती पर लाना \nसूरज, चाँद, चाँदनी, तारे \nसब हैं प्रतिपल साथ हमारे \nदो कुरूप को रूप सलोना \nइतने सुन्दर बनो कि जितना आकर्षण है॥\n\n"},{"title":"उठो धरा के अमर सपूतो \/ द्वारिका प्रसाद माहेश्वरी","author":"द्वारिका प्रसाद माहेश्वरी","poem":"उठो धरा के अमर सपूतो \nपुनः नया निर्माण करो। \nजन-जन के जीवन में फिर से \nनई स्फूर्ति, नव प्राण भरो। \n\nनया प्रात है, नई बात है, \nनई किरण है, ज्योति नई। \nनई उमंगें, नई तरंगे, \nनई आस है, साँस नई। \nयुग-युग के मुरझे सुमनों में, \nनई-नई मुसकान भरो। \n\nडाल-डाल पर बैठ विहग कुछ \nनए स्वरों में गाते हैं। \nगुन-गुन-गुन-गुन करते भौंरे \nमस्त हुए मँडराते हैं। \nनवयुग की नूतन वीणा में \nनया राग, नवगान भरो। \n\nकली-कली खिल रही इधर \nवह फूल-फूल मुस्काया है। \nधरती माँ की आज हो रही \nनई सुनहरी काया है। \nनूतन मंगलमय ध्वनियों से \nगुंजित जग-उद्यान करो। \n\nसरस्वती का पावन मंदिर \nयह संपत्ति तुम्हारी है। \nतुम में से हर बालक इसका \nरक्षक और पुजारी है। \nशत-शत दीपक जला ज्ञान के \nनवयुग का आह्वान करो। \n\nउठो धरा के अमर सपूतो, \nपुनः नया निर्माण करो।\n\n"},{"title":"मूलमंत्र \/ द्वारिका प्रसाद माहेश्वरी","author":"द्वारिका प्रसाद माहेश्वरी","poem":"केवल मन के चाहे से ही\nमनचाही होती नहीं किसी की।\nबिना चले कब कहाँ हुई है\nमंज़िल पूरी यहाँ किसी की।।\n\nपर्वत की चोटी छूने को\nपर्वत पर चढ़ना पड़ता है।\nसागर से मोती लाने को\nगोता खाना ही पड़ता है।।\n\nउद्यम किए बिना तो चींटी\nभी अपना घर बना न पाती।\nउद्यम किए बिना न सिंह को\nभी अपना शिकार मिल पाता।।\n\nइच्‍छा पूरी होती तब, जब\nउसके साथ जुड़ा हो उद्यम।\nप्राप्‍त सफलता करने का है,\n'मूल मंत्र' उद्योग परिश्रम।।\n\n"},{"title":"कौन सिखाता है चिडियों को \/ द्वारिका प्रसाद माहेश्वरी","author":"द्वारिका प्रसाद माहेश्वरी","poem":"कौन सिखाता है चिड़ियों को चीं-चीं, चीं-चीं करना? \nकौन सिखाता फुदक-फुदक कर उनको चलना फिरना?\n\nकौन सिखाता फुर्र से उड़ना दाने चुग-चुग खाना?\nकौन सिखाता तिनके ला-ला कर घोंसले बनाना?\n\nकौन सिखाता है बच्चों का लालन-पालन उनको?\nमाँ का प्यार, दुलार, चौकसी कौन सिखाता उनको?\n\nकुदरत का यह खेल, वही हम सबको, सब कुछ देती।\nकिन्तु नहीं बदले में हमसे वह कुछ भी है लेती।\n\nहम सब उसके अंश कि जैसे तरू-पशु–पक्षी सारे।\nहम सब उसके वंशज जैसे सूरज-चांद-सितारे।\n\n"},{"title":"चंदा मामा, आ \/ द्वारिका प्रसाद माहेश्वरी","author":"द्वारिका प्रसाद माहेश्वरी","poem":"चंदा मामा, आ जाना, साथ मुझे कल ले जाना।\nकल से मेरी छुट्टी है ना आये तो कुट्टी है।\n\nचंदा मामा खाते लड्डू, आसमान की थाली में।\nलेकिन वे पीते हैं पानी आकर मेरी प्याली में।\n\nचंदा देता हमें चाँदनी, सूरज देता धूप।\nमेरी अम्मा मुझे पिलातीं, बना टमाटर सूप।\n\nथपकी दे-दे कर जब अम्मा, मुझे सुलाती रात में।\nसो जाता चंदा मामा से, करता-करता बात मैं।\n\n"},{"title":"हम सब सुमन एक उपवन के \/ द्वारिका प्रसाद माहेश्वरी","author":"द्वारिका प्रसाद माहेश्वरी","poem":"हम सब सुमन एक उपवन के\nएक हमारी धरती सबकी\nजिसकी मिट्टी में जन्मे हम\nमिली एक ही धूप हमें है\nसींचे गए एक जल से हम।\nपले हुए हैं झूल-झूल कर\nपलनों में हम एक पवन के\nहम सब सुमन एक उपवन के।।\n\nरंग रंग के रूप हमारे\nअलग-अलग है क्यारी-क्यारी\nलेकिन हम सबसे मिलकर ही\nइस उपवन की शोभा सारी\nएक हमारा माली हम सब\nरहते नीचे एक गगन के\nहम सब सुमन एक उपवन के।।\n\nसूरज एक हमारा, जिसकी\nकिरणें उसकी कली खिलातीं,\nएक हमारा चांद  चांदनी\nजिसकी हम सबको नहलाती।\nमिले एकसे स्वर हमको हैं,\nभ्रमरों के मीठे गुंजन के\nहम सब सुमन एक उपवन के।।\n\nकाँटों में मिलकर हम सबने  \nहँस हँस कर है जीना सीखा,\nएक सूत्र में बंधकर हमने\nहार गले का बनना सीखा।\nसबके लिए सुगन्ध हमारी\nहम श्रंगार धनी निर्धन के\nहम सब सुमन एक उपवन के।।\n\n"},{"title":"यदि होता किन्नर नरेश मैं \/ द्वारिका प्रसाद माहेश्वरी","author":"द्वारिका प्रसाद माहेश्वरी","poem":"यदि होता किन्नर नरेश मैं, राजमहल में रहता,\nसोने का सिंहासन होता, सिर पर मुकुट चमकता।\n\nबंदी जन गुण गाते रहते, दरवाजे पर मेरे,\nप्रतिदिन नौबत बजती रहती, संध्या और सवेरे।\n\nमेरे वन में सिह घूमते, मोर नाचते आँगन,\nमेरे बागों में कोयलिया, बरसाती मधु रस-कण।\n\nयदि होता किन्नर नरेश मैं, शाही वस्त्र पहनकर,\nहीरे, पन्ने, मोती माणिक, मणियों से सजधज कर।\n\nबाँध खडग तलवार, सात घोड़ों के रथ पर चढ़ता,\nबड़े सवेरे ही किन्नर के राजमार्ग पर चलता।\n\nराज महल से धीमे-धीमे, आती देख सवारी,\nरूक जाते पथ, दर्शन करने प्रजा उमड़ती सारी।\n\nजय किन्नर नरेश की जय हो, के नारे लग जाते,\nहर्षित होकर मुझ पर सारे, लोग फूल बरसाते।\n\nसूरज के रथ-सा, मेरा रथ आगे बढ़ता जाता,\nबड़े गर्व से अपना वैभव, निरख-निरख सुख पाता।\n\n"},{"title":"उठो लाल अब आँखे खोलो \/ द्वारिका प्रसाद माहेश्वरी","author":"द्वारिका प्रसाद माहेश्वरी","poem":"उठो लाल अब आँखे खोलो \nपानी लाई हूँ मुँह धो लो\n\nबीती रात कमल दल फूले \nउनके ऊपर भंवरे डोले \n\nचिड़िया चहक उठी पेड़ पर \nबहने लगी हवा अति सुंदर \n\nनभ में न्यारी लाली छाई \nधरती ने प्यारी छवि पाई \n\nभोर  हुआ सूरज उग आया \nजल में पड़ी सुनहरी छाया \n\nऐसा सुंदर समय न खोओ \nमेरे प्यारे अब मत सोओ\n\n"},{"title":"मैं सुमन हूँ \/ द्वारिका प्रसाद माहेश्वरी","author":"द्वारिका प्रसाद माहेश्वरी","poem":"व्योम के नीचे खुला आवास मेरा;\nग्रीष्म, वर्षा, शीत का अभ्यास मेरा;\nझेलता हूँ मार मारूत की निरंतर, \nखेलता यों जिंदगी का खेल हंसकर। \nशूल का दिन रात मेरा साथ किंतु प्रसन्न मन हूँ\nमैं सुमन हूँ...\n\nतोड़ने को जिस किसी का हाथ बढ़ता, \nमैं विहंस उसके गले का हार बनता; \nराह पर बिछना कि चढ़ना देवता पर, \nबात हैं मेरे लिए दोनों बराबर। \nमैं लुटाने को हृदय में भरे स्नेहिल सुरभि-कन हूँ\nमैं सुमन हूँ...\n\nरूप का श्रृंगार यदि मैंने किया है, \nसाथ शव का भी हमेशा ही दिया है; \nखिल उठा हूँ यदि सुनहरे प्रात में मैं, \nमुस्कराया हूँ अंधेरी रात में मैं। \nमानता सौन्दर्य को- जीवन-कला का संतुलन हूँ\nमैं सुमन हूँ...\n\n"},{"title":"हम हैं \/ द्वारिका प्रसाद माहेश्वरी","author":"द्वारिका प्रसाद माहेश्वरी","poem":"हम हैं सूरज-चाँद-सितारे।।\nहम नन्हे-नन्हे बालक हैं,\nजैसे नन्हे-नन्हे रजकण।\nहम नन्हे-नन्हे बालक हैं,\nजैसे नन्हे-नन्हे जल-कण।\nलेकिन हम नन्हे रजकण ही,\nहैं विशाल पर्वत बन जाते।\nहम नन्हे जलकण ही,\nहैं विशाल सागर बन जाते।\nहमें चाहिए सिर्फ इशारे।\nहम हैं सूरज-चाँद-सितारे।।\nहैं हम बच्चों की दुनिया ही,\nएक अजीब-गरीब निराली।\nहर सूरत मूरत मंदिर की,\nहर सूरत है भोली-भाली।\nयहाँ न कोई भेद रंग का,\nसब के सब हम एक रंग हैं।\nपूरब-पश्चिम, उत्तर-दक्षिण,\nसभी दिशाएँ एक संग हैं।\nपृथ्वी माँ के राज-दुलारे।\nहम हैं सूरज-चाँद-सितारे।।\nएक धरा की ही गोदी में,\nसारे बच्चे पले हुए हम।\nएक धरा की ही गोदी में,\nसारे बच्चे बड़े हुए हम।\nएक हमारी आसमान छत,\nएक हमारी साँस पवन है।\nधूप-चाँदनी के कपड़ों से,\nढका हुआ हम सबका तन है।\nहम हैं एक विश्व के नारे।\nहम हैं सूरज-चाँद-सितारे।।\n\n"}]
[{"poem":"मेरा  वेतन  ऐसे  रानी \nजैसे गरम तवे पे पानी \n\nएक कसैली कैंटीन से \nथकन उदासी का नाता है \nवेतन के दिन सा ही निश्चित \nपहला बिल उसका आता है \nहर उधार की रीत उम्र सी  \nजो पाई है सो लौटानी \n\nदफ्तर से घर तक है फैले \nकर्जदाताओं के गर्म तकाजे \nओछी फटी हुई चादर में  \nएक ढकु तो दूजी लाजे \nकर्जा लेकर क़र्ज़ चुकाना \nअंगारों से आग भुजानी \n\nफीस,ड्रेस,कॉपिया,किताबें \nआंगन में आवाजें अनगिन \nजरूरतों से बोझिल उगता \nजरूरतों में ढल जाता दिन \nअस्पताल के किसी वार्ड सी  \nघर में सारी उम्र बितानी  \n\nअभी यह कविता अधूरी है\n\n","author":"ताराप्रकाश जोशी","title":"मेरा वेतन \/ ताराप्रकाश जोशी"},{"poem":"हिंदी में बोलूँ\nजो सोचूँ हिंदी में सोचूँ\nजब बोलूँ हिंदी में बोलूँ\n\nजन्म मिला हिंदी के घर में,\nहिंदी दृश्य-अदृश्य दिखाए।\nजैसे माँ अपने बच्चे को,\nअग-जग की पहचान कराए।\nओझल-ओझल भीतर का सच,\nजब खोलूँ हिंदी में खोलूँ।।\n\nनिपट मूढ़ हूँ पर हिंदी ने,\nमुझसे नए गीत रचवाए।\nजैसे स्वयं शारदा माता,\nगूँगे से गायन करवाए।\nआत्मा के आँसू का अमृत,\nजब घोलूँ हिंदी में घोलूँ।।\n\nशब्दों की दुनिया में मैंने,\nहिंदी के बल अलख जगाए।\nजैसे दीपशिखा के बिरवे\nकोई ठंडी रात बिताए।\nजो कुछ हूँ हिंदी से हूँ मैं,\nजो हो लूँ हिंदी से हो लूँ।।\n\nहिंदी सहज क्रांति की भाषा,\nयह विप्लव की अकथ कहानी।\nमैकाले पर भारतेंदु की\nअमर विजय की अमिट निशानी।\nशेष गुलामी के दाग़ों को,\nफिर धो लूँ हिंदी से धो लूँ।।\n\nहिंदी के घर फिर-फिर जन्मूँ\nजन्मों का क्रम चलता जाए,\nहिंदी का इतना ऋण मुझ पर\nसाँसों-साँसों चुकता जाए\nजब जागूँ हिंदी में जागूँ\nजब सो लूँ हिंदी में सो लूँ।।\n\n","author":"ताराप्रकाश जोशी","title":"हिंदी में बोलूँ \/ ताराप्रकाश जोशी"},{"poem":"बेटी की किलकारी\n\nकन्या भ्रूण अगर मारोगे\nमां दुरगा का शाप लगेगा।\nबेटी की किलकारी के बिन\nआंगन-आंगन नहीं रहेगा।\nजिस घर बेटी जन्म न लेती\nवह घर सभ्य नहीं होता है।\nबेटी के आरतिए के बिन\nपावन यज्ञ नहीं होता है।\nयज्ञ बिना बादल रूठेंगे\nसूखेगी वरषा की रिमझिम।\nबेटी की पायल के स्वर बिन\nसावन-सावन नहीं रहेगा।\nआंगन-आंगन नहीं रहेगा।\n\nजिस घर बेटी जन्म न लेती\nउस घर कलियां झर जाती है।\nखुशबू निरवासित हो जाती\nगोपी गीत नहीं गाती है।\nगीत बिना बंशी चुप होगी\nकान्हा नाच नहीं पाएगा।\nबिन राधा के रास न होगा\nमधुबन-मधुबन नहीं रहेगा।\nआंगन-आंगन नहीं रहेगा।\n\nजिस घर बेटी जन्म न लेती,\nउस घर घड़े रीत जाते हैं।\nअन्नपूरणा अन्न न देती\nदुरभिक्षों के दिन आते हैं।\nबिन बेटी के भोर अलूणी\nथका-थका दिन सांझ बिहूणी।\nबेटी बिना न रोटी होगी\nप्राशन-प्राशन नहीं रहेगा\nआंगन-आंगन नहीं रहेगा\n\nजिस घर बेटी जन्म न लेती\nउसको लक्षमी कभी न वरती।\nभव सागर के भंवर जाल में\nउसकी नौका कभी न तरती।\nबेटी की आशीषों में ही\nबैकुंठों का वासा होता।\nबेटी के बिन किसी भाल का\nचंदन-चंदन नहीं रहेगा।\nआंगन-आंगन नहीं रहेगा।\n\nजिस घर बेटी जन्म न लेती\nवहां शारदा कभी न आती।\nबेटी की तुतली बोली बिन\nसारी कला विकल हो जाती।\nबेटी ही सुलझा सकती है,\nमाता की उलझी पहेलियां।\nबेटी के बिन मां की आंखों\nअंजन-अंजन नहीं रहेगा।\nआंगन-आंगन नहीं रहेगा।\n\nजिस घर बेटी जन्म न लेगी\nराखी का त्यौहार न होगा।\nबिना रक्षाबंधन भैया का\nममतामय संसार न होगा।\nभाषा का पहला स्वर बेटी\nशब्द-शब्द में आखर बेटी।\nबिन बेटी के जगत न होगा,\nसजॅन, सजॅन नहीं रहेगा।\nआंगन-आंगन नहीं रहेगा।\n\nजिस घर बेटी जन्म न लेती\nउसका निष्फल हर आयोजन।\nसब रिश्ते नीरस हो जाते\nअथॅहीन सारे संबोधन।\nमिलना-जुलना आना-जाना\nयह समाज का ताना-बाना।\nबिन बेटी रुखे अभिवादन\nवंदन-वंदन नहीं रहेगा।\nआंगन-आंगन नहीं रहेगा।\n\n","author":"ताराप्रकाश जोशी","title":"बेटी की किलकारी \/ ताराप्रकाश जोशी"}]
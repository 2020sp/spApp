[{"poem":"तुम जो जीवित कहलाने के हो आदी\nतुम जिसको दफ़ना नहीं सकी बरबादी\nतुम जिनकी धड़कन में गति का वन्दन है\nतुम जिसकी कसकन में चिर संवेदन है\nतुम जो पथ पर अरमान भरे आते हो\nतुम जो हस्ती की मस्ती में गाते हो\nतुम जिनने अपना रथ सरपट दौड़ाया\nकुछ क्षण हाँफे, कुछ साँस रोककर गाया\nतुमने जितनी रासें तानी, मोड़ी हैं\nतुमने जितनी सांसें खींची, छोड़ी हैं\nउनका हिसाब दो और करो रखवाली\nकल आने वाला है साँसों का माली\nकितनी साँसों की अलकें धूल सनी हैं\nकितनी साँसों की पलकें फूल बनी हैं?\nकितनी साँसों को सुनकर मूक हुए हो?\nकितनी साँसों को गिनना चूक गये हो?\nकितनी सांसें दुविधा के तम में रोयीं?\nकितनी सांसें जमुहाई लेकर खोयीं?\nजो सांसें सपनों में आबाद हुई हैं\nजो सांसें सोने में बर्बाद हुई हैं\nजो सांसें साँसों से मिल बहुत लजाईं\nजो सांसें अपनी होकर बनी पराई\nजो सांसें साँसों को छूकर गरमाई\nजो सांसें सहसा बिछुड़ गईं ठंडाई\nजिन साँसों को छल लिया किसी छलिया ने\nउन सबको आज सहेजो इस डलिया में\nतुम इनको निर्रखो परखो या अवरेखो\nफिर साँस रोककर उलट पलट कर देखो\nक्या तुम इन साँसों में कुछ रह पाये हो?\nक्या तुम इन साँसों से कुछ कह पाये हो?\nइनमें कितनी ,हाथों में गह सकते हो?\nइनमें किन किन को अपनी कह सकते हो?\nतुम चाहोगे टालना प्रश्न यह जी भर\nशायद हंस दोगे मेरे पागलपन पर\nकवि तो अदना बातों पर भी रोता है\nपगले साँसों का भी हिसाब होता है?\nकुछ हद तक तुम भी ठीक कह रहे लेकिन\nसांसें हैं केवल नहीं हवाई स्पंदन\nयह जो विराट में उठा बबंडर जैसा\nयह जो हिमगिरि पर है प्रलयंकर जैसा\nइसके व्याघातों को क्या समझ रहे हो?\nइसके संघातों को क्या समझ रहे हो?\nयह सब साँसों की नई शोध है भाई!\nयह सब साँसों का मूक रोध है भाई\nजब सब अंदर अंदर घुटने लगती है\nजब ये ज्वालाओं पर चढ़कर जगती है\nतब होता है भूकंप श्रृंग हिलते हैं\nज्वालामुखियों के वो फूट पड़ते हैं\nपौराणिक कहते दुर्गा मचल रही है\nआगन्तुक कहते दुनिया बदल रही है\nयह साँसों के सम्मिलित स्वरों की बोली\nकुछ ऐसी लगती नई नई अनमोली\nपहचान जान में समय समय लगा करता है\nपग पग नूतन इतिहास जगा करता है\nजन जन का पारावार बहा करता है\nजो बनता है दीवार ढहा करता है\nसागर में ऐसा ज्वार उठा करता है\nतल के मोती का प्यार तुला करता है\nसांसें शीतल समीर भी बड़वानल भी\nसांसें हैं मलयानिल भी दावानल भी\nइसलिए सहेजो तुम इनको चुन चुन कर\nइसलिए संजोओइनको तुम गिन गिन कर\nअबतक गफ़लत में जो खोया सो खोया\nअब तक अंतर में जो बोया सो बोया\nअब तो साँसों की फ़सल उगाओ भाई\nअब तो साँसों के दीप जलाओ भाई\nतुमको चंदा से चाव हुआ तो होगा\nतुमको सूरज ने कभी छुआ तो होगा?\nउसकी ठंडी गरमी का क्या कर डाला?\nजलनिधि का आकुल ज्वार कहाँ पर पाला?\nमरुथल की उड़ती बालू का लेखा दो\nप्याले अधर्रों की अकुलाई रेखा दो\nतुमने पी ली कितनी संध्या की लाली?\nऊषा ने कितनी शबनम तुममें ढालीं?\nमधुऋुतु को तुमने क्या उपहार दिया था?\nपतझर को तुमने कितना प्यार किया था?\nक्या किसी साँस की रगड़ ज्वाला में बदली?\nक्या कभी वाष्प सी साँस बन गई बदली?\nफिर बरसी भी तो कितनी कैसी बरसी?\nचातकी बिचारी कितनी कैसी तरसी?\nसाँसों का फ़ौलादी पौरुष भी देखा?\nकितनी साँसों ने की पत्थर पर रेखा\nहर साँस साँस की देनी होगी गिनती\nतुम इनको जोड़ों बैठ कहीं एकाकी\nबेकार गईं जो उनकी कर दो बाक़ी\nजो शेष बचे उनका मीजान लगा लो\nजीवित रहने का अब अभिमान जगा लो\nमृत से जीवित का अब अनुपात बता दो\nसाँसों की सार्थकता का मुझे पता दो\nलज्जित क्यों होने लगा गुमान तुम्हारा?\nक्या कहता है बोलो ईमानदार तुम्हारा?\nतुम समझे थे तुम सचमुच मैं जीते हो\nतुम ख़ुद ही देखो भरे या कि रीते हो\nजीवन की लज्जा है तो अब भी चेतो\nजो जंग लगी उनको ख़राद पर रेतो\nजितनी बाक़ी हैं सार्थक उन्हें बना लो\nपछताओ मत आगे की रक़म भुना लो\nअब काल न तुमसे बाज़ी पाने पाये\nअब एक साँस भी व्यर्थ न जाने पाये\nतब जीवन का सच्चा सम्मान रहेगा\nयह जिया न अपने लिए मौत से जीता\nयह सदा भरा ही रहा न ढुलका रीता\n\n","author":"शिवमंगल सिंह ‘सुमन’","title":"सांसों का हिसाब \/ शिवमंगल सिंह ‘सुमन’"},{"poem":"गति प्रबल पैरों में भरी \nफिर क्यों रहूं दर दर खडा \nजब आज मेरे सामने \nहै रास्ता इतना पडा \nजब तक न मंजिल पा सकूँ, \nतब तक मुझे न विराम है, \nचलना हमारा काम है। \n\nकुछ कह लिया, कुछ सुन लिया \nकुछ बोझ अपना बँट गया \nअच्छा हुआ, तुम मिल गई \nकुछ रास्ता ही कट गया \nक्या राह में परिचय कहूँ, \nराही हमारा नाम है, \nचलना हमारा काम है। \n\nजीवन अपूर्ण लिए हुए \nपाता कभी खोता कभी \nआशा निराशा से घिरा, \nहँसता कभी रोता कभी \nगति-मति न हो अवरूद्ध, \nइसका ध्यान आठो याम है, \nचलना हमारा काम है। \n\nइस विशद विश्व-प्रहार में \nकिसको नहीं बहना पडा \nसुख-दुख हमारी ही तरह, \nकिसको नहीं सहना पडा \nफिर व्यर्थ क्यों कहता फिरूँ, \nमुझ पर विधाता वाम है, \nचलना हमारा काम है। \n\nमैं पूर्णता की खोज में \nदर-दर भटकता ही रहा \nप्रत्येक पग पर कुछ न कुछ \nरोडा अटकता ही रहा \nनिराशा क्यों मुझे? \nजीवन इसी का नाम है, \nचलना हमारा काम है। \n\nसाथ में चलते रहे \nकुछ बीच ही से फिर गए \nगति न जीवन की रूकी \nजो गिर गए सो गिर गए \nरहे हर दम, \nउसी की सफलता अभिराम है, \nचलना हमारा काम है। \n\nफकत यह जानता \nजो मिट गया वह जी गया\nमूंदकर पलकें सहज \nदो घूँट हँसकर पी गया \nसुधा-मिक्ष्रित गरल, \nवह साकिया का जाम है, \nचलना हमारा काम है।\n\n","author":"शिवमंगल सिंह ‘सुमन’","title":"चलना हमारा काम है \/ शिवमंगल सिंह ‘सुमन’"},{"poem":"मैं नहीं आया तुम्हारे द्वार\nपथ ही मुड़ गया था।\n\nगति मिली मैं चल पड़ा\nपथ पर कहीं रुकना मना था,\nराह अनदेखी, अजाना देश\nसंगी अनसुना था।\nचांद सूरज की तरह चलता\nन जाना रात दिन है,\nकिस तरह हम तुम गए मिल\nआज भी कहना कठिन है,\nतन न आया मांगने अभिसार\nमन ही जुड़ गया था।\n\nदेख मेरे पंख चल, गतिमय\nलता भी लहलहाई\nपत्र आँचल में छिपाए मुख\nकली भी मुस्कुराई।\nएक क्षण को थम गए डैने\nसमझ विश्राम का पल\nपर प्रबल संघर्ष बनकर\nआ गई आंधी सदलबल।\nडाल झूमी, पर न टूटी\nकिंतु पंछी उड़ गया था।\n\n","author":"शिवमंगल सिंह ‘सुमन’","title":"मैं नहीं आया तुम्हारे द्वार \/ शिवमंगल सिंह ‘सुमन’"},{"poem":"जीवन में कितना सूनापन\nपथ निर्जन है, एकाकी है,\nउर में मिटने का आयोजन\nसामने प्रलय की झाँकी है\n\nवाणी में है विषाद के कण\nप्राणों में कुछ कौतूहल है\nस्मृति में कुछ बेसुध-सी कम्पन\nपग अस्थिर है, मन चंचल है\n\nयौवन में मधुर उमंगें हैं\nकुछ बचपन है, नादानी है\nमेरे रसहीन कपालो पर\nकुछ-कुछ पीडा का पानी है\n\nआंखों में अमर-प्रतीक्षा ही\nबस एक मात्र मेरा धन है\nमेरी श्वासों, निःश्वासों में\nआशा का चिर आश्वासन है\n\nमेरी सूनी डाली पर खग\nकर चुके बंद करना कलरव\nजाने क्यों मुझसे रूठ गया\nमेरा वह दो दिन का वैभव\n\nकुछ-कुछ धुँधला सा है अतीत\nभावी है व्यापक अन्धकार\nउस पार कहां? वह तो केवल\nमन बहलाने का है विचार\n\nआगे, पीछे, दायें, बायें\nजल रही भूख की ज्वाला यहाँ\nतुम एक ओर, दूसरी ओर\nचलते फिरते कंकाल यहाँ\n\nइस ओर रूप की ज्वाला में\nजलते अनगिनत पतंगे हैं\nउस ओर पेट की ज्वाला से\nकितने नंगे भिखमंगे हैं\n\nइस ओर सजा मधु-मदिरालय\nहैं रास-रंग के साज कहीं\nउस ओर असंख्य अभागे हैं\nदाने तक को मुहताज कहीं\n\nइस ओर अतृप्ति कनखियों से\nसालस है मुझे निहार रही\nउस ओर साधना पथ पर\nमानवता मुझे पुकार रही\n\nतुमको पाने की आकांक्षा\nउनसे मिल मिटने में सुख है\nकिसको खोजूँ, किसको पाऊँ\nअसमंजस है, दुस्सह दुख है\n\nबन-बनकर मिटना ही होगा\nजब कण-कण में परिवर्तन है\nसंभव हो यहां मिलन कैसे\nजीवन तो आत्म-विसर्जन है\n\nसत्वर समाधि की शय्या पर\nअपना चिर-मिलन मिला लूँगा\nजिनका कोई भी आज नहीं\nमिटकर उनको अपना लूँगा।\n\n","author":"शिवमंगल सिंह ‘सुमन’","title":"असमंजस \/ शिवमंगल सिंह ‘सुमन’"},{"poem":"तूफानों की ओर घुमा दो नाविक निज पतवार।\n\nआज सिन्धु ने विष उगला है\nलहरों का यौवन मचला है\nआज ह्रदय में और सिन्धु में\nसाथ उठा है ज्वार\n\nतूफानों की ओर घुमा दो नाविक निज पतवार।\n\nलहरों के स्वर में कुछ बोलो\nइस अंधड में साहस तोलो\nकभी-कभी मिलता जीवन में\nतूफानों का प्यार\n\nतूफानों की ओर घुमा दो नाविक निज पतवार।\n\nयह असीम, निज सीमा जाने\nसागर भी तो यह पहचाने\nमिट्टी के पुतले मानव ने\nकभी ना मानी हार\n\nतूफानों की ओर घुमा दो नाविक निज पतवार।\n\nसागर की अपनी क्षमता है\nपर माँझी भी कब थकता है\nजब तक साँसों में स्पन्दन है\nउसका हाथ नहीं रुकता है\nइसके ही बल पर कर डाले\nसातों सागर पार\n\nतूफानों की ओर घुमा दो नाविक निज पतवार।\n\n","author":"शिवमंगल सिंह ‘सुमन’","title":"पतवार \/ शिवमंगल सिंह ‘सुमन’"},{"poem":"बहुत दिनों में आज मिली है\nसाँझ अकेली, साथ नहीं हो तुम।\n\nपेड खडे फैलाए बाँहें\nलौट रहे घर को चरवाहे\nयह गोधुली, साथ नहीं हो तुम,\n\nबहुत दिनों में आज मिली है\nसाँझ अकेली, साथ नहीं हो तुम।\n\nकुलबुल कुलबुल नीड़-नीड़ में\nचहचह चहचह मीड़-मीड़ में\nधुन अलबेली, साथ नहीं हो तुम,\n\nबहुत दिनों में आज मिली है\nसाँझ अकेली, साथ नहीं हो तुम।\n\nजागी-जागी सोई-सोई\nपास पडी है खोई-खोई\nनिशा लजीली, साथ नहीं हो तुम,\n\nबहुत दिनों में आज मिली है\nसाँझ अकेली, साथ नहीं हो तुम।\n\nऊँचे स्वर से गाते निर्झर\nउमडी धारा, जैसी मुझपर-\nबीती झेली, साथ नहीं हो तुम,\n\nबहुत दिनों में आज मिली है\nसाँझ अकेली, साथ नहीं हो तुम।\n\nयह कैसी होनी-अनहोनी\nपुतली-पुतली आँख मिचौनी\nखुलकर खेली, साथ नहीं हो तुम,\n\nबहुत दिनों में आज मिली है\nसाँझ अकेली, साथ नहीं हो तुम।\n\n","author":"शिवमंगल सिंह ‘सुमन’","title":"सूनी साँझ \/ शिवमंगल सिंह ‘सुमन’"},{"poem":"\nमैं नहीं आया तुम्हारे द्वार\nपथ ही मुड़ गया था।\n\nगति मिली, मैं चल पड़ा,\nपथ पर कहीं रुकना मना था\nराह अनदेखी, अजाना देश\nसंगी अनसुना था।\n\nचाँद सूरज की तरह चलता,\nन जाना रात दिन है\nकिस तरह हम-तुम गए मिल,\nआज भी कहना कठिन है।\n\nतन न आया माँगने अभिसार\nमन ही मन जुड़ गया था\nमैं नहीं आया तुम्हारे द्वार\nपथ ही मुड़ गया था।।\n\nदेख मेरे पंख चल, गतिमय\nलता भी लहलहाई\nपत्र आँचल में छिपाए मुख-\nकली भी मुस्कराई ।\n\nएक क्षण को थम गए डैने,\nसमझ विश्राम का पल\nपर प्रबल संघर्ष बनकर,\nआ गई आँधी सदल-बल।\n\nडाल झूमी, पर न टूटी,\nकिंतु पंछी उड़ गया था\nमैं नहीं आया तुम्हारे द्वार\nपथ ही मुड़ गया था।।\n\n","author":"शिवमंगल सिंह ‘सुमन’","title":"विवशता \/ शिवमंगल सिंह ‘सुमन’"},{"poem":"मैं बढ़ा ही जा रहा हूँ, पर तुम्हें भूला नहीं हूँ।\n\nचल रहा हूँ, क्योंकि चलने से थकावट दूर होती,\nजल रहा हूँ क्योंकि जलने से तमिस्त्रा चूर होती,\nगल रहा हूँ क्योंकि हल्का बोझ हो जाता हृदय का,\nढल रहा हूँ क्योंकि ढलकर साथ पा जाता समय का।\n\nचाहता तो था कि रुक लूँ पार्श्व में क्षण-भर तुम्हारे\nकिन्तु अगणित स्वर बुलाते हैं मुझे बाँहे पसारे,\nअनसुनी करना उन्हें भारी प्रवंचन कापुरुषता\nमुँह दिखाने योग्य रक्खेगी ना मुझको स्वार्थपरता।\nइसलिए ही आज युग की देहली को लाँघ कर मैं-\nपथ नया अपना रहा हूँ\n\nपर तुम्हें भूला नहीं हूँ।\n\nज्ञात है कब तक टिकेगी यह घड़ी भी संक्रमण की\nऔर जीवन में अमर है भूख तन की, भूख मन की\nविश्व-व्यापक-वेदना केवल कहानी ही नहीं है\nएक जलता सत्य केवल आँख का पानी नहीं है।\n\nशान्ति कैसी, छा रही वातावरण में जब उदासी\nतृप्ति कैसी, रो रही सारी धरा ही आज प्यासी\nध्यान तक विश्राम का पथ पर महान अनर्थ होगा\nऋण न युग का दे सका तो जन्म लेना व्यर्थ होगा।\nइसलिए ही आज युग की आग अपने राग में भर-\nगीत नूतन गा रहा हूँ\n\nपर तुम्हें भूला नहीं हूँ।\n\nसोचता हूँ आदिकवि क्या दे गये हैं हमें थाती\nक्रौञ्चिनी की वेदना से फट गई थी हाय छाती\nजबकि पक्षी की व्यथा से आदिकवि का व्यथित अन्तर\nप्रेरणा कैसे न दे कवि को मनुज कंकाल जर्जर।\n\nअन्य मानव और कवि में है बड़ा कोई ना अन्तर\nमात्र मुखरित कर सके, मन की व्यथा, अनुभूति के स्वर\nवेदना असहाय हृदयों में उमड़ती जो निरन्तर\nकवि न यदि कह दे उसे तो व्यर्थ वाणी का मिला वर\nइसलिए ही मूक हृदयों में घुमड़ती विवशता को-\nमैं सुनाता जा रहा हूँ\n\nपर तुम्हें भूला नहीं हूँ।\n\nआज शोषक-शोषितों में हो गया जग का विभाजन\nअस्थियों की नींव पर अकड़ा खड़ा प्रासाद का तन\nधातु के कुछ ठीकरों पर मानवी-संज्ञा-विसर्जन\nमोल कंकड़-पत्थरों के बिक रहा है मनुज-जीवन।\n\nएक ही बीती कहानी जो युगों से कह रहे हैं\nवज्र की छाती बनाए, सह रहे हैं, रह रहे हैं\nअस्थि-मज्जा से जगत के सुख-सदन गढ़ते रहे जो\nतीक्ष्णतर असिधार पर हँसते हुए बढ़ते रहे जो\nअश्रु से उन धूलि-धूसर शूल जर्जर क्षत पगों को-\nमैं भिगोता जा रहा हूँ\n\nपर तुम्हें भूला नहीं हूँ।\n\nआज जो मैं इस तरह आवेश में हूँ अनमना हूँ\nयह न समझो मैं किसी के रक्त का प्यासा बना हूँ\nसत्य कहता हूँ पराए पैर का काँटा कसकता\nभूल से चींटी कहीं दब जाय तो भी हाय करता\n\nपर जिन्होंने स्वार्थवश जीवन विषाक्त बना दिया है\nकोटि-कोटि बुभुक्षितों का कौर तलक छिना लिया है\n'लाभ शुभ' लिख कर ज़माने का हृदय चूसा जिन्होंने\nऔर कल बंगालवाली लाश पर थूका जिन्होंने।\n\nबिलखते शिशु की व्यथा पर दृष्टि तक जिनने न फेरी\nयदि क्षमा कर दूँ उन्हें धिक्कार माँ की कोख मेरी\nचाहता हूँ ध्वंस कर देना विषमता की कहानी\nहो सुलभ सबको जगत में वस्त्र, भोजन, अन्न, पानी।\nनव भवन निर्माणहित मैं जर्जरित प्राचीनता का-\nगढ़ ढ़हाता जा रहा हूँ।\n\nपर तुम्हें भूला नहीं हूँ।\n\n","author":"शिवमंगल सिंह ‘सुमन’","title":"मैं बढ़ा ही जा रहा हूँ \/ शिवमंगल सिंह ‘सुमन’"},{"poem":"\nजिस जिससे पथ पर स्नेह मिला\nउस उस राही को धन्यवाद।\n\nजीवन अस्थिर अनजाने ही\nहो जाता पथ पर मेल कहीं\nसीमित पग-डग, लम्बी मंज़िल\nतय कर लेना कुछ खेल नहीं\n\nदाएँ-बाएँ सुख-दुख चलते\nसम्मुख चलता पथ का प्रमाद\nजिस जिससे पथ पर स्नेह मिला\nउस उस राही को धन्यवाद।\n\nसाँसों पर अवलम्बित काया\nजब चलते-चलते चूर हुई\nदो स्नेह-शब्द मिल गए, मिली\nनव स्फूर्ति थकावट दूर हुई\n\nपथ के पहचाने छूट गए\nपर साथ-साथ चल रही याद\nजिस जिससे पथ पर स्नेह मिला\nउस उस राही को धन्यवाद।\n\nजो साथ न मेरा दे पाए\nउनसे कब सूनी हुई डगर\nमैं भी न चलूँ यदि तो भी क्या\nराही मर लेकिन राह अमर\n\nइस पथ पर वे ही चलते हैं\nजो चलने का पा गए स्वाद\nजिस जिससे पथ पर स्नेह मिला\nउस उस राही को धन्यवाद।\n\nकैसे चल पाता यदि न मिला\nहोता मुझको आकुल-अन्तर\nकैसे चल पाता यदि मिलते\nचिर-तृप्ति अमरता-पूर्ण प्रहर\n\nआभारी हूँ मैं उन सबका\nदे गए व्यथा का जो प्रसाद\nजिस जिससे पथ पर स्नेह मिला\nउस उस राही को धन्यवाद।\n\n","author":"शिवमंगल सिंह ‘सुमन’","title":"आभार \/ शिवमंगल सिंह ‘सुमन’"},{"poem":"कितनी बार तुम्हें देखा \nपर आँखें नहीं भरीं।  \n\nसीमित उर में चिर-असीम \nसौंदर्य समा न सका \nबीन-मुग्ध बेसुध-कुरंग \nमन रोके नहीं रुका \nयों तो कई बार पी-पीकर \nजी भर गया छका \nएक बूँद थी, किंतु, \nकि जिसकी तृष्णा नहीं मरी। \nकितनी बार तुम्हें देखा \nपर आँखें नहीं भरीं।  \n\nशब्द, रूप, रस, गंध तुम्हारी \nकण-कण में बिखरी \nमिलन साँझ की लाज सुनहरी \nऊषा बन निखरी, \nहाय, गूँथने के ही क्रम में \nकलिका खिली, झरी \nभर-भर हारी, किंतु रह गई \nरीती ही गगरी। \nकितनी बार तुम्हें देखा \nपर आँखें नहीं भरीं।\n\n","author":"शिवमंगल सिंह ‘सुमन’","title":"पर आँखें नहीं भरीं \/ शिवमंगल सिंह ‘सुमन’"},{"poem":"मृत्तिका का दीप तब तक जलेगा अनिमेष\nएक भी कण स्नेह का जब तक रहेगा शेष।\n\nहाय जी भर देख लेने दो मुझे\nमत आँख मीचो\nऔर उकसाते रहो बाती\nन अपने हाथ खींचो\nप्रात जीवन का दिखा दो\nफिर मुझे चाहे बुझा दो\nयों अंधेरे में न छीनो-\nहाय जीवन-ज्योति के कुछ क्षीण कण अवशेष।\n\nतोड़ते हो क्यों भला\nजर्जर रूई का जीर्ण धागा\nभूल कर भी तो कभी\nमैंने न कुछ वरदान माँगा\nस्नेह की बूँदें चुवाओ\nजी करे जितना जलाओ\nहाथ उर पर धर बताओ\nक्या मिलेगा देख मेरा धूम्र कालिख वेश।\n\nशांति, शीतलता, अपरिचित\nजलन में ही जन्म पाया\nस्नेह आँचल के सहारे\nही तुम्हारे द्वार आया\nऔर फिर भी मूक हो तुम\nयदि यही तो फूँक दो तुम\nफिर किसे निर्वाण का भय\nजब अमर ही हो चुकेगा जलन का संदेश।\n\n","author":"शिवमंगल सिंह ‘सुमन’","title":"मृत्तिका दीप \/ शिवमंगल सिंह ‘सुमन’"},{"poem":"दीप, जिनमें स्नेहकन ढाले गए हैं\nवर्तिकाएँ बट बिसुध बाले गए हैं\nवे नहीं जो आँचलों में छिप सिसकते\nप्रलय के तूफ़ान में पाले गए हैं\n\nएक दिन निष्ठुर प्रलय को दे चुनौती\nहँसी धरती मोतियों के बीज बोती\nसिंधु हाहाकार करता भूधरों का गर्व हरता\nचेतना का शव चपेटे, सृष्टि धाड़ें मार रोती\n\nएक अंकुर फूटकर बोला कि मैं हारा नहीं हूँ\nएक उल्का-पिण्ड हूँ, तारा नहीं हूँ\nमृत्यु पर जीवन-विजय उदघोष करता\nमैं अमर ललकार हूँ, चारा नहीं हूँ\n\nलाल कोंपल से गयी भर गोद धरती की\nकि लौ थी जगमगाई,\nलाल दीपों की प्रगति-परम्परा थी मुस्कराई,\nगीत, सोहर, लोरियाँ जो भी कहो तुम\nगोद कलियों से भरे लोनी-लता झुक झूम गायी\nऔर उस दिन ही किसी मनु ने अमा की चीर छाती\nमानवी के स्नेह में बाती डुबायी\nजो जली ऐसी कि बुझने की बुझायी-\nबुझ गयी, शरमा गयी, नत थरथरायी\n\nऔर जीवन की बही धारा जलाती दीप सस्वर\nआग-पानी पर जली-मचली पिघलने लगे पत्थर\n\nजल उठे घर, जल उठे वन\nजल उठे तन, जल उठे मन\nजल उठा अम्बर सनातन\nजल उठा अंबुधि मगन-मन\nऔर उस दिन चल पड़े थे साथ उन्चासों प्रभंजन\nऔर उस दिन घिर बरसते साथ उन्चासों प्रलय-घन\n\nअंधड़ों में वेग भरते वज्र बरबस टूट पड़ते\nधकधकाते धूमकेतों की बिखर जाती चिनगियाँ\nरौद्र घन की गड़गड़ाहट कड़कड़ाती थी बिजलियाँ\n\nऔर शिशु लौ को कहीं साया न था, सम्बल नहीं था\nघर न थे, छप्पर न थे, अंचल नहीं था\nहर तरफ़ तूफ़ान अन्धड़ के बगूले\nसृष्टि नंगी थी अभी बल्कल नहीं था\n\nसनसनाता जब प्रभंजन लौ ध्वजा-सी फरफराती\nघनघनाते घन कि दुगुणित वेदना थी मुस्कराती\nजब झपेटों से कभी झुक कर स्वयं के चरण छूती\nएक लोच कमान की तारीकियों को चीर जाती\n\nबिजलियों से जो कभी झिपती नहीं थी\nप्रबल उल्कापात से छिपती नहीं थी\nदानवी तम से अकड़ती होड़ लेती\nमानवी लौ थी कि जो बुझती नहीं थी\nक्योंकि उसको शक्ति धरती से मिली थी\nहर कली जिस हवा पानी में खिली थी\n\nसहनशीलता, मूकतम जिसकी अतल गहराइयों में\nआह की गोड़ी निगोड़ी खाइयों में\nस्नेह का सोता बहा करता निरंतर\nबीज धँसता ही चला जाता जहाँ जड़ मूल बनकर\nगोद में जिसके पला करता विधाता विवश बनकर\n\nधात्री है वह सृजन के पंथ से हटती नहीं है\nव्यर्थ के शिकवे प्रलय-संहार के रटती नहीं है\nजानती है वह कि मिट्टी तो कभी मिटती नहीं है\nआग उसकी ही निरंतर हर हृदय में जल रही है\n\nस्वर्ण दीपों की सजीव परम्परा-सी चल रही है\nहर अमा में, हर ग्रहन की ध्वंसपूर्ण विभीषिका में\nएक कसकन, एक धड़कन, बार-बार मचल रही है\nबर्फ की छाती पिघलकर गल रही है, ढल रही है\n\nआज भी तूफान आता सरसराता\nआज भी ब्रह्माण्ड फटता थरथराता\nआज भी भूचाल उठते, क़हर ढहता\nआज भी ज्वालामुखी लावा उगलता\n\nएक क्षण लगता की जीत गया अँधेरा\nएक क्षण लगता कि हार गया सवेरा\nसूर्य, शशि, नक्षत्र, ग्रह-उपग्रह सभी को\nग्रस रहा विकराल तम का घोर घेरा\n\nकिंतु चुंबक लौह में फिर पकड़ होती\nदो दिलों में, धमनियों में रगड़ होती\nवासना की रूई जर्जर बी़च में ही\nउसी लौ की एक चिनगी पकड़ लेती\n\nऔर पौ फटती, छिटक जाता उजाला\nलाल हो जाता क्षितिज का वदन काला\nदेखते सब, अंध कोटर, गहन गह्वर के तले पाताल की मोटी तहों को\nएक नन्ही किरण की पैनी अनी ने छेद डाला,\nमैं सुनाता हूँ तुम्हें जिसकी कहानी\nबात उतनी ही नयी है, हो चुकी जितनी पुरानी\nजल रहे हैं दीप, जलती है जवानी\n\n","author":"शिवमंगल सिंह ‘सुमन’","title":"जल रहे हैं दीप, जलती है जवानी \/ शिवमंगल सिंह ‘सुमन’ \/ भाग १"},{"poem":"इस जीवन में बैठे ठाले ऐसे भी क्षण आ जाते हैं\nजब हम अपने से ही अपनी बीती कहने लग जाते हैं।\n\nतन खोया-खोया-सा लगता मन उर्वर-सा हो जाता है\nकुछ खोया-सा मिल जाता है कुछ मिला हुआ खो जाता है।\n\nलगता; सुख-दुख की स्‍मृतियों के कुछ बिखरे तार बुना डालूँ\nयों ही सूने में अंतर के कुछ भाव-अभाव सुना डालूँ\n\nकवि की अपनी सीमाऍं है कहता जितना कह पाता है\nकितना भी कह डाले, लेकिन-अनकहा अधिक रह जाता है\n\nयों ही चलते-फिरते मन में बेचैनी सी क्‍यों उठती है?\nबसती बस्‍ती के बीच सदा सपनों की दुनिया लुटती है\n\nजो भी आया था जीवन में यदि चला गया तो रोना क्‍या?\nढलती दुनिया के दानों में सुधियों के तार पिरोना क्‍या?\n\nजीवन में काम हजारों हैं मन रम जाए तो क्‍या कहना!\nदौड़-धूप के बीच एक-क्षण, थम जाए तो क्‍या कहना!\n\nकुछ खाली खाली होगा ही जिसमें निश्‍वास समाया था\nउससे ही सारा झगड़ा है जिसने विश्‍वास चुराया था\n\nफिर भी सूनापन साथ रहा तो गति दूनी करनी होगी\nसाँचे के तीव्र-विवर्त्‍तन से मन की पूनी भरनी होगी\n\nजो भी अभाव भरना होगा चलते-चलते भर जाएगा\nपथ में गुनने बैठूँगा तो जीना दूभर हो जाएगा।\n\n","author":"शिवमंगल सिंह ‘सुमन’","title":"बात की बात \/ शिवमंगल सिंह ‘सुमन’"},{"poem":"हम पंछी उन्‍मुक्‍त गगन के\nपिंजरबद्ध न गा पाऍंगे,\nकनक-तीलियों से टकराकर\nपुलकित पंख टूट जाऍंगे।\n\nहम बहता जल पीनेवाले\nमर जाऍंगे भूखे-प्‍यासे,\nकहीं भली है कटुक निबोरी\nकनक-कटोरी की मैदा से,\n\nस्‍वर्ण-श्रृंखला के बंधन में\nअपनी गति, उड़ान सब भूले,\nबस सपनों में देख रहे हैं\nतरू की फुनगी पर के झूले।\n\nऐसे थे अरमान कि उड़ते\nनील गगन की सीमा पाने,\nलाल किरण-सी चोंचखोल\nचुगते तारक-अनार के दाने।\n\nहोती सीमाहीन क्षितिज से\nइन पंखों की होड़ा-होड़ी,\nया तो क्षितिज मिलन बन जाता\nया तनती सॉंसों की डोरी।\n\nनीड़ न दो, चाहे टहनी का\nआश्रय छिन्‍न-भिन्‍न कर डालो,\nलेकिन पंख दिए हैं, तो\nआकुल उड़ान में विघ्‍न न डालो।\n\n","author":"शिवमंगल सिंह ‘सुमन’","title":"हम पंछी उन्‍मुक्‍त गगन के \/ शिवमंगल सिंह ‘सुमन’"},{"poem":"यह हार एक विराम है\nजीवन महासंग्राम है\nतिल-तिल मिटूँगा पर दया की भीख मैं लूँगा नहीं।\nवरदान माँगूँगा नहीं।।\n\nस्‍मृति सुखद प्रहरों के लिए\nअपने खंडहरों के लिए\nयह जान लो मैं विश्‍व की संपत्ति चाहूँगा नहीं।\nवरदान माँगूँगा नहीं।।\n\nक्‍या हार में क्‍या जीत में\nकिंचित नहीं भयभीत मैं\nसंधर्ष पथ पर जो मिले यह भी सही वह भी सही।\nवरदान माँगूँगा नहीं।।\n\nलघुता न अब मेरी छुओ\nतुम हो महान बने रहो\nअपने हृदय की वेदना मैं व्‍यर्थ त्‍यागूँगा नहीं।\nवरदान माँगूँगा नहीं।।\n\nचाहे हृदय को ताप दो\nचाहे मुझे अभिशाप दो\nकुछ भी करो कर्तव्‍य पथ से किंतु भागूँगा नहीं।\nवरदान माँगूँगा नहीं।।\n\n","author":"शिवमंगल सिंह ‘सुमन’","title":"वरदान माँगूँगा नहीं \/ शिवमंगल सिंह ‘सुमन’"},{"poem":"मैं बढ़ा ही जा रहा हूँ, पर तुम्हें भूला नहीं हूँ।\n\nचल रहा हूँ, क्योंकि चलने से थकावट दूर होती,\nजल रहा हूँ क्योंकि जलने से तमिस्त्रा चूर होती,\nगल रहा हूँ क्योंकि हल्का बोझ हो जाता हृदय का,\nढल रहा हूँ क्योंकि ढलकर साथ पा जाता समय का।\n\nचाहता तो था कि रुक लूँ पार्श्व में क्षण-भर तुम्हारे\nकिन्तु अगणित स्वर बुलाते हैं मुझे बाँहे पसारे,\nअनसुनी करना उन्हें भारी प्रवंचन कापुरुषता\nमुँह दिखाने योग्य रक्खेगी ना मुझको स्वार्थपरता।\nइसलिए ही आज युग की देहली को लाँघ कर मैं-\nपथ नया अपना रहा हूँ\n\nपर तुम्हें भूला नहीं हूँ।\n\nज्ञात है कब तक टिकेगी यह घड़ी भी संक्रमण की\nऔर जीवन में अमर है भूख तन की, भूख मन की\nविश्व-व्यापक-वेदना केवल कहानी ही नहीं है\nएक जलता सत्य केवल आँख का पानी नहीं है।\n\nशान्ति कैसी, छा रही वातावरण में जब उदासी\nतृप्ति कैसी, रो रही सारी धरा ही आज प्यासी\nध्यान तक विश्राम का पथ पर महान अनर्थ होगा\nऋण न युग का दे सका तो जन्म लेना व्यर्थ होगा।\nइसलिए ही आज युग की आग अपने राग में भर-\nगीत नूतन गा रहा हूँ\n\nपर तुम्हें भूला नहीं हूँ।\n\nसोचता हूँ आदिकवि क्या दे गये हैं हमें थाती\nक्रौञ्चिनी की वेदना से फट गई थी हाय छाती\nजबकि पक्षी की व्यथा से आदिकवि का व्यथित अन्तर\nप्रेरणा कैसे न दे कवि को मनुज कंकाल जर्जर।\n\nअन्य मानव और कवि में है बड़ा कोई ना अन्तर\nमात्र मुखरित कर सके, मन की व्यथा, अनुभूति के स्वर\nवेदना असहाय हृदयों में उमड़ती जो निरन्तर\nकवि न यदि कह दे उसे तो व्यर्थ वाणी का मिला वर\nइसलिए ही मूक हृदयों में घुमड़ती विवशता को-\nमैं सुनाता जा रहा हूँ\n\nपर तुम्हें भूला नहीं हूँ।\n\nआज शोषक-शोषितों में हो गया जग का विभाजन\nअस्थियों की नींव पर अकड़ा खड़ा प्रासाद का तन\nधातु के कुछ ठीकरों पर मानवी-संज्ञा-विसर्जन\nमोल कंकड़-पत्थरों के बिक रहा है मनुज-जीवन।\n\nएक ही बीती कहानी जो युगों से कह रहे हैं\nवज्र की छाती बनाए, सह रहे हैं, रह रहे हैं\nअस्थि-मज्जा से जगत के सुख-सदन गढ़ते रहे जो\nतीक्ष्णतर असिधार पर हँसते हुए बढ़ते रहे जो\nअश्रु से उन धूलि-धूसर शूल जर्जर क्षत पगों को-\nमैं भिगोता जा रहा हूँ\n\nपर तुम्हें भूला नहीं हूँ।\n\nआज जो मैं इस तरह आवेश में हूँ अनमना हूँ\nयह न समझो मैं किसी के रक्त का प्यासा बना हूँ\nसत्य कहता हूँ पराए पैर का काँटा कसकता\nभूल से चींटी कहीं दब जाय तो भी हाय करता\n\nपर जिन्होंने स्वार्थवश जीवन विषाक्त बना दिया है\nकोटि-कोटि बुभुक्षितों का कौर तलक छिना लिया है\n'लाभ शुभ' लिख कर ज़माने का हृदय चूसा जिन्होंने\nऔर कल बंगालवाली लाश पर थूका जिन्होंने।\n\nबिलखते शिशु की व्यथा पर दृष्टि तक जिनने न फेरी\nयदि क्षमा कर दूँ उन्हें धिक्कार माँ की कोख मेरी\nचाहता हूँ ध्वंस कर देना विषमता की कहानी\nहो सुलभ सबको जगत में वस्त्र, भोजन, अन्न, पानी।\nनव भवन निर्माणहित मैं जर्जरित प्राचीनता का-\nगढ़ ढ़हाता जा रहा हूँ।\n\nपर तुम्हें भूला नहीं हूँ।\n\n","author":"शिवमंगल सिंह ‘सुमन’","title":"मैं बढ़ा ही जा रहा हूँ \/ शिवमंगल सिंह ‘सुमन’"},{"poem":"तूफानों की ओर घुमा दो नाविक निज पतवार \n\nआज सिन्धु ने विष उगला है\nलहरों का यौवन मचला है\nआज ह्रदय में और सिन्धु में\nसाथ उठा है ज्वार\n\nतूफानों की ओर घुमा दो नाविक निज पतवार \n\nलहरों के स्वर में कुछ बोलो\nइस अंधड में साहस तोलो\nकभी-कभी मिलता जीवन में\nतूफानों का प्यार\n\nतूफानों की ओर घुमा दो नाविक निज पतवार \n\nयह असीम, निज सीमा जाने\nसागर भी तो यह पहचाने\nमिट्टी के पुतले मानव ने\nकभी ना मानी हार\n\nतूफानों की ओर घुमा दो नाविक निज पतवार \n\nसागर की अपनी क्षमता है\nपर माँझी भी कब थकता है\nजब तक साँसों में स्पन्दन है\nउसका हाथ नहीं रुकता है\nइसके ही बल पर कर डाले\nसातों सागर पार\n\nतूफानों की ओर घुमा दो नाविक निज पतवार ।।\n\n","author":"शिवमंगल सिंह ‘सुमन’","title":"तूफानों की ओर घुमा दो नाविक \/ शिवमंगल सिंह ‘सुमन’"},{"poem":"घर-आंगन में आग लग रही।\nसुलग रहे वन -उपवन,\nदर दीवारें चटख रही हैं\nजलते छप्पर- छाजन।\nतन जलता है , मन जलता है \nजलता जन-धन-जीवन,\nएक नहीं जलते सदियों से\nजकड़े गर्हित बंधन।\nदूर बैठकर ताप रहा है,\nआग लगानेवाला,\nमेरा देश जल रहा,\nकोई नहीं बुझानेवाला।\n\n\nभाई की गर्दन पर\nभाई का तन गया दुधारा\nसब झगड़े की जड़ है\nपुरखों के घर का बँटवारा\nएक अकड़कर कहता\nअपने मन का हक ले लेंगें,\nऔर दूसरा कहता तिल\nभर भूमि न बँटने देंगें।\nपंच बना बैठा है घर में,\nफूट डालनेवाला,\nमेरा देश जल रहा,\nकोई नहीं बुझानेवाला।\n\nदोनों के नेतागण बनते\nअधिकारों के हामी,\nकिंतु एक दिन को भी \nहमको अखरी नहीं गुलामी।\nदानों को मोहताज हो गए\nदर-दर बने भिखारी,\nभूख, अकाल, महामारी से\nदोनों की लाचारी।\nआज धार्मिक बना,\nधर्म का नाम मिटानेवाला\nमेरा देश जल रहा, \nकोई नहीं बुझानेवाला।\n\nहोकर बड़े लड़ेंगें यों\nयदि कहीं जान मैं लेती,\nकुल-कलंक-संतान\nसौर में गला घोंट मैं देती।\nलोग निपूती कहते पर\nयह दिन न देखना पड़ता,\nमैं न बंधनों में सड़ती\nछाती में शूल न गढ़ता।\nबैठी यही बिसूर रही माँ,\nनीचों ने घर घाला,\nमेरा देश जल रहा, \nकोई नहीं बुझानेवाला।\n\nभगतसिंह, अशफाक,\nलालमोहन, गणेश बलिदानी,\nसोच रहें होंगें, हम सबकी\nव्यर्थ गई कुरबानी\nजिस धरती को तन की \nदेकर खाद खून से सींचा ,\nअंकुर लेते समय उसी पर\nकिसने जहर उलीचा।\nहरी भरी खेती पर ओले गिरे,\nपड़ गया पाला,\nमेरा देश जल रहा, \nकोई नहीं बुझानेवाला।\n\nजब भूखा बंगाल, \nतड़पमर गया ठोककर किस्मत,\nबीच हाट में बिकी\nतुम्हारी माँ - बहनों की अस्मत।\nजब कुत्तों की मौत मर गए\nबिलख-बिलख नर-नारी ,\nकहाँ कई थी भाग उस समय\nमरदानगी तुम्हारी।\nतब अन्यायी का गढ़ तुमने \nक्यों न चूर कर डाला,\nमेरा देश जल रहा,\nकोई नहीं बुझानेवाला।\n\n\nपुरखों का अभिमान तुम्हारा\nऔर वीरता देखी,\nराम - मुहम्मद की संतानों!\nव्यर्थ न मारो शेखी।\nसर्वनाश की लपटों में\nसुख-शांति झोंकनेवालों!\nभोले बच्चें, अबलाओ के\nछुरा भोंकनेवालों!\nऐसी बर्बरता का\nइतिहासों में नहीं हवाला,\nमेरा देश जल रहा, \nकोई नहीं बुझानेवाला।\n\nघर-घर माँ की कलख\nपिता की आह, बहन का क्रंदन,\nहाय , दूधमुँहे बच्चे भी\nहो गए तुम्हारे दुश्मन?\nइस दिन की खातिर ही थी\nशमशीर तुम्हारी प्यासी?\nमुँह दिखलाने योग्य कहीं भी\nरहे न भारतवासी।\nहँसते हैं सब देख\nगुलामों का यह ढंग निराला।\nमेरा देश जल रहा,\nकोई नहीं बुझानेवाला।\n\n\nजाति-धर्म गृह-हीन\nयुगों का नंगा-भूखा-प्यासा,\nआज सर्वहारा तू ही है\nएक हमारी आशा।\nये छल छंद शोषकों के हैं\nकुत्सित, ओछे, गंदे,\nतेरा खून चूसने को ही\nये दंगों के फंदे।\nतेरा एका गुमराहों को\nराह दिखानेवाला ,\nमेरा देश जल रहा, \nकोई नहीं बुझानेवाला।\n\n","author":"शिवमंगल सिंह ‘सुमन’","title":"मेरा देश जल रहा, कोई नहीं बुझानेवाला \/ शिवमंगल सिंह ‘सुमन’"},{"poem":"जन्मा उन्नाव में\nमालवा में जा बसा\nलखनऊ लौटा तो\nनए नखत टँके दिखे\nवक़्त के गरेबाँ में।\n\nअनायास याद आई\nबूढ़ी जीवन संगिनी की\nजिसका सब रस लेकर\nआज भी मैं छलक रहा\n\n","author":"शिवमंगल सिंह ‘सुमन’","title":"सहमते स्वर-1 \/ शिवमंगल सिंह ‘सुमन’"},{"poem":"जीवन का नया दौर शुरू हुआ\nबची-खुची साँसों को जीने की बेचैनी\nख़ूब ग्रह हैं मेरे भी\nएक दिन काशी छोड़\nमालवा जा पहुँचा था\nमहामना मालवीय का\nकर्ज़ा चुकाने को,\nलखनऊ बसने की बात\nस्वप्न में भी नहीं सोची,\nबचपन में सुनता था\nपरदादा चंदिका सिंह\nयहीं कहीं खेत रहे\nभारत के पहले स्वतन्त्रता-संग्राम में\nअटकी थी याद कहीं\nहज़रतगंज कॉफ़ी-हाउस की\nजहाँ कभी झूमा था\nमौजी मज़ाज़ संग\nकेसरिया कैसर बाग\nअपने अजायबघर में\nभीनी-सी महक छिपाए है\nभगवतशरण उपाध्याय के\nगंधमादन की।\nमघई की महमहाती\nभीतरी तरलता में\nफूटा था बनारसी ठाट\nबूटी की बहार\nगहरे बाज़ी- बजरे में बिहार\nतबसे अब तलक\nरीवा,ग्वालियर,उज्जैन\nइंदौर,काठमांडू, काशी\nकहाँ-कहाँ भटका नहीं\nहल्दी की गाँठ लिए\nपंसारी मुद्रा में।\n\n","author":"शिवमंगल सिंह ‘सुमन’","title":"सहमते स्वर-2 \/ शिवमंगल सिंह ‘सुमन’"},{"poem":"आज मैंने सुई में डोरा डाल लिया\nउतनी ही बड़ी सिद्धि\nजितनी जग जाती\nएक कविता लिख लेने में।\n\nविगत अड़तालीस वर्षों से\nतुमने मुझे ऐसा\nनिकम्मा बना दिया कि\nकुरता-कमीज़ में\nबटन तक टाँकने का\nसीखा सलीका नहीं।\n\nकुछ भी करो\nहँसने का मौक़ा तो\nन दो औरों को।\n\nतुम्हें ही दोषी\nठहराएंगी पीढ़ियाँ\nसीढ़िया गढ़न में\nतुमने सब वार दिया\nकहाँ से कहाँ पहुँचा दिया\nमुझसे निठल्ले को।\n\n","author":"शिवमंगल सिंह ‘सुमन’","title":"सहमते स्वर-3 \/ शिवमंगल सिंह ‘सुमन’"},{"poem":"मैं नहीं जाता \nकिसी के द्वार\nबिना मनुहार\nअथवा समय की पुकार के\n\nअनमांगा दण्डकारण्य भी\nफलता है\nलंका का स्वर्ण\nसिर्फ़ जलता है-\nजलता है!\n\n","author":"शिवमंगल सिंह ‘सुमन’","title":"सहमते स्वर-4 \/ शिवमंगल सिंह ‘सुमन’"},{"poem":"मैं राजदरबार से \nचला आया\nअपनी ही नज़रों में\nगिरने से बच गया।\n\nनए माहौल में\nभटकना भला लगता है\nसुविधा का भरण क्षण तो\nसड़ा-गला लगता है\n\nउनकी क्या करता\nहाँ-हज़ूरी\nजो ख़ुद मोहताज हैं\n\n","author":"शिवमंगल सिंह ‘सुमन’","title":"सहमते स्वर-5 \/ शिवमंगल सिंह ‘सुमन’"},{"poem":"इतने पलाश क्यों फूट पड़े है एक साथ\nइनको समेटने को इतने आँचल भी तो चाहिए,\nऐसी कतार लौ की दिन-रात जलेगी जो\nकिस-किस की पुतली से क्या-क्या कहिए।\n\nक्या आग लग गई है पानी में\nडालों पर प्यासी मीनों की भीड़ लग गई है,\nनाहक इतनी भूबरि धरती ने उलची है\nफागुन के स्वर को भीड़ लग गई है।\n\nअवकाश कभी था इनकी कलियाँ चुन-चुन कर\nहोली की चोली रसमय करने का\nसारे पहाड़ की जलन घोल\nअनजानी डगरों में बगरी पिचकारी भरने का।\n\nअब ऐसी दौड़ा-धूपी में\nखिलना बेमतलब है,\nइस तरह खुले वीरानों में\nमिलना बेमतलब है।\n\nअब चाहूँ भी तो क्या रुककर\nरस में मिल सकता हूँ?\nचलती गाड़ी से बिखरे-\nअंगारे गिन सकता हूँ।\n\nअब तो काफी हाऊस में\nरस की वर्षा होती है\nप्यालों के प्रतिबिंबों में\nपुलक अमर्षा होती है।\n\nटेबिल-टेबिल पर टेसू के\nदल पर दल खिलते हैं\nदिन भर के खोए क्षण\nक्षण भर डालों पर मिलते हैं।\n\nपत्ते अब भी झरते पर\nकलियाँ धुआँ हो गई हैं\nअंगारों की ग्रंथियाँ\nहवा में हवा हो गई हैं।\n\n","author":"शिवमंगल सिंह ‘सुमन’","title":"अंगारे और धुआँ \/ शिवमंगल सिंह ‘सुमन’"},{"poem":"मैं अकेला और पानी बरसता है\n\nप्रीती पनिहारिन गई लूटी कहीं है,\nगगन की गगरी भरी फूटी कहीं है,\nएक हफ्ते से झड़ी टूटी नहीं है,\nसंगिनी फिर यक्ष की छूटी कहीं है,\nफिर किसी अलकापुरी के शून्य नभ में\nकामनाओं का अँधेरा सिहरता है।\n\nमोर काम-विभोर गाने लगा गाना,\nविधुर झिल्ली ने नया छेड़ा तराना,\nनिर्झरों की केलि का भी क्या ठिकाना,\nसरि-सरोवर में उमंगों का उठाना,\nमुखर हरियाली धरा पर छा गई जो\nयह तुम्हारे ही हृदय की सरसता है।\n\nहरहराते पात तन का थरथराना,\nरिमझिमाती रात मन का गुनगुनाना,\nक्या बनाऊँ मैं भला तुमसे बहाना,\nभेद पी की कामना का आज जाना,\nक्यों युगों से प्यास का उल्लास साधे\nभरे भादों में पपीहा तरसता है।\nमैं अकेला और पानी बरसता है।\n\n","author":"शिवमंगल सिंह ‘सुमन’","title":"मैं अकेला और पानी बरसता है \/ शिवमंगल सिंह ‘सुमन’"},{"poem":"हाथ हैं दोनों सधे-से\nगीत प्राणों के रूँधे-से\nऔर उसकी मूठ में, विश्वास\nजीवन के बँधे-से\n\nधकधकाती धरणि थर-थर\nउगलता अंगार अम्बर\nभुन रहे तलुवे, तपस्वी-सा\nखड़ा वह आज तनकर\n\nशून्य-सा मन, चूर है तन\nपर न जाता वार खाली\nचल रही उसकी कुदाली\n\n(२)\n\nवह सुखाता खून पर-हित\nवाह रे साहस अपिरिमत\nयुगयुगों से वह खड़ा है\nविश्व-वैभव से अपिरिचत\n\nजल रहा संसार धू-धू\nकर रहा वह वार कह \"हूँ\"\nसाथ में समवेदना के\nस्वेद-कण पड़ते कभी चू\n\nकौन-सा लालच? धरा की\nशुष्क छाती फाड़ डाली\nचल रही उसकी कुदाली\n\n(३)\n\nलहलहाते दूर तरू-गण\nले रहे आश्रय पथिक जन\nसभ्य शिष्ट समाज खस की\nमधुरिमा में हैं मगन मन\n\nसब सरसता रख किनारे\nभीम श्याम शरीर धारे\nखोदता तिल-तिल धरा वह\nकिस शुभाशा के सहारे?\n\nकिस सुवर्ण् भविष्य के हित\nयह जवानी बेच डाली?\nचल रही उसकी कुदाली\n\n(४)\n\nशांत सुस्थिर हो गया वह\nक्या स्वयं में खो गया वह\nहाँफ कर फिर पोंछ मस्तक\nएकटक-सा रह गया वह\n\nआ रही वह खोल झोंटा\nएक पुटली, एक लोटा\nथूँक सुरती पोंछ डाला\nशीघ्र अपना होंठ मोठा\n\nएक क्षण पिचके कपोलों में\nगई कुछ दौड़ लाली\nचल रही उसकी कुदाली \n\n(५)\n\nबैठ जा तू क्यों खड़ी है\nक्यों नज़र तेरी गड़ी है\nआह सुखिया, आज की रोटी\nबनी मीठी बड़ी है\n\nक्या मिलाया सत्य कह री?\nबोल क्या हो गई बहरी?\nदेखना, भगवान चाहेगा\nउगेगी खूब जुन्हरी\n\nफिर मिला हम नोन-मिरची\nभर सकेंगे पेट खाली\nचल रही उसकी कुदाली\n\n(६)\n\nआँख उसने भी उठाई \nकुछ तनी, कुछ मुसकराई\nरो रहा होगा लखनवा\nभूख से, कह बड़बड़ाई\n\nहँस दिया दे एक हूँठा\nथी बनावट, था न रूठा\nयाद आई काम की, पकड़ा\nकुदाली, काष्ठ-मूठा\n\nखप्प-खप चलने लगी\nचिर-संगिनी की होड़ वाली\nचल रही उसकी कुदाली\n\n(७)\n\nभूमि से रण ठन गया है\nवक्ष उसका तन गया है\nसोचता मैं, देव अथवा\nयन्त्र मानव बन गया है\n\nशक्ति पर सोचो ज़रा तो\nखोदता सारी धरा जो\nबाहुबल से कर रहा है\nइस धरणि को उवर्रा जो\nलाल आँखें, खून पानी\nयह प्रलय की ही निशानी\nनेत्र अपना तीसरा क्या\nखोलने की आज ठानी\n\nक्या गया वह जान\nशोषक-वर्ग की करतूत काली\nचल रही उसकी कुदाली\n\n","author":"शिवमंगल सिंह ‘सुमन’","title":"चल रही उसकी कुदाली \/ शिवमंगल सिंह ‘सुमन’"},{"poem":"निर्मम कुम्हार की थापी से\nकितने रूपों में कुटी-पिटी,\nहर बार बिखेरी गई, किंतु\nमिट्टी फिर भी तो नहीं मिटी!\n\nआशा में निश्छल पल जाए, छलना में पड़ कर छल जाए\nसूरज दमके तो तप जाए, रजनी ठुमकी तो ढल जाए,\nयों तो बच्चों की गुडिया सी, भोली मिट्टी की हस्ती क्या\nआँधी आये तो उड़ जाए, पानी बरसे तो गल जाए! \n\nफसलें उगतीं, फसलें कटती लेकिन धरती चिर उर्वर है\nसौ बार बने सौ बर मिटे लेकिन धरती अविनश्वर है।\nमिट्टी गल जाती पर उसका विश्वास अमर हो जाता है।\n\nविरचे शिव, विष्णु विरंचि विपुल\nअगणित ब्रम्हाण्ड हिलाए हैं।\nपलने में प्रलय झुलाया है\nगोदी में कल्प खिलाए हैं!\n\nरो दे तो पतझर आ जाए, हँस दे तो मधुरितु छा जाए\nझूमे तो नंदन झूम उठे, थिरके तो तांड़व शरमाए\nयों मदिरालय के प्याले सी मिट्टी की मोहक मस्ती क्या\nअधरों को छू कर सकुचाए, ठोकर लग जाये छहराए!\n\nउनचास मेघ, उनचास पवन, अंबर अवनि कर देते सम\nवर्षा थमती, आँधी रुकती, मिट्टी हँसती रहती हरदम,\nकोयल उड़ जाती पर उसका निश्वास अमर हो जाता है\nमिट्टी गल जाती पर उसका विश्वास अमर हो जाता है!\n\nमिट्टी की महिमा मिटने में\nमिट मिट हर बार सँवरती है\nमिट्टी मिट्टी पर मिटती है\nमिट्टी मिट्टी को रचती है\n\nमिट्टी में स्वर है, संयम है, होनी अनहोनी कह जाए\nहँसकर हालाहल पी जाए, छाती पर सब कुछ सह जाए,\nयों तो ताशों के महलों सी मिट्टी की वैभव बस्ती क्या\nभूकम्प उठे तो ढह जाए, बूड़ा आ जाए, बह जाए!\n\nलेकिन मानव का फूल खिला, अब से आ कर वाणी का वर\nविधि का विधान लुट गया स्वर्ग अपवर्ग हो गए निछावर,\nकवि मिट जाता लेकिन उसका उच्छ्वास अमर हो जाता है\nमिट्टी गल जाती पर उसका विश्वास अमर हो जाता है।\n\n","author":"शिवमंगल सिंह ‘सुमन’","title":"मिट्टी की महिमा \/ शिवमंगल सिंह ‘सुमन’"},{"poem":"\nमाँ कब से खड़ी पुकार रही \n\nपुत्रो निज कर में शस्त्र गहो\n\nसेनापति की आवाज़ हुई \n\nतैयार रहो , तैयार रहो\n\nआओ तुम भी दो आज विदा अब क्या अड़चन क्या देरी  \n\nलो आज बज उठी रणभेरी .\n\n\nपैंतीस कोटि लडके बच्चे \n\nजिसके बल पर ललकार रहे\n\nवह पराधीन बिन निज गृह में \n\nपरदेशी की दुत्कार सहे \n\nकह दो अब हमको सहन नहीं मेरी माँ कहलाये चेरी .\n\nलो आज बज उठी रणभेरी .\n\n\nजो दूध-दूध कह तड़प गये \n\nदाने दाने को तरस मरे \n\nलाठियाँ-गोलियाँ जो खाईं\n\nवे घाव अभी तक बने हरे \n\nउन सबका बदला लेने को अब बाहें फड़क रही मेरी \n\nलो आज बज उठी रणभेरी .\n\n\nअब बढ़े चलो , अब बढ़े चलो \n\nनिर्भय हो जग के गान करो \n\nसदियों में अवसर आया है \n\nबलिदानी , अब बलिदान करो\n\nफिर माँ का दूध उमड़ आया बहनें देती मंगल-फेरी .\n\nलो आज बज उठी रणभेरी .\n\n\nजलने दो जौहर की ज्वाला \n\nअब पहनो केसरिया बाना \n\nआपस का कलह-डाह छोड़ो \n\nतुमको शहीद बनने जाना \n\nजो बिना विजय वापस आये माँ आज शपथ उसको तेरी .\n\nलो आज बज उठी रणभेरी .\n\n","author":"शिवमंगल सिंह ‘सुमन’","title":"रणभेरी \/  शिवमंगल सिंह ‘सुमन’"},{"poem":"कितनी बार तुम्हें देखा पर आंखें नहीं भरीं\n\nसीमित उर में चिर असीम \nसौन्दर्य समा न सका\nबीन मुग्ध बेसुथ कुरंग\nमन रोके नहीं रूका\nयों तो कई बार पी पी कर \nजी भर गया छका\nएक बूंद थी किन्तु कि जिसकी तृष्णा नहीं मरी\nकितनी बार तुम्हें देखा पर आंखें नहीं भरीं\n\nकई बार दुर्बल मन पिछली\nकथा भूल बैठा\nहर पुरानी, विजय समझ कर\nइतराया ऐंठा\nअंदर ही अंदर था लेकिन \nएक चोर पैठा\nएक झलक में झुलसी मधु स्मृति फिर हो गयी हरी\nकितनी बार तुम्हें देखा पर आंखें नहीं भरीं\n\nशब्द रूप रस गंध तुम्हारी\nकण कण में बिखरी\nमिलन सांझ की लाज सुनहरी\nऊषा बन निखरी\nहाय गूंथने के ही क्रम में \nकलिका खिली झरी\nभर भर हारी किन्तु रह गयी रीती ही गगरी\nकितनी बार तुम्हें देखा पर आंखें नहीं भरीं\n\n","author":"शिवमंगल सिंह ‘सुमन’","title":"पर आंखें नहीं भरीं \/ शिवमंगल सिंह ‘सुमन’"}]
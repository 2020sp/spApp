[{"poem":"जिन्दगी इक तलाश है, क्या है?\nदर्द इसका लिबास है क्या है?\n\nफिर हवा ज़हर पी के आई क्या,\nसारा आलम उदास है, क्या है?\n\nएक सच के हजार चेहरें हैं,\nअपना-अपना क़यास है, क्या है\n\nजबकि दिल ही मुकाम है रब का,\nइक जमीं फिर भी ख़ास है, क्या है\n\nराम-ओ-रहमान की हिफ़ाजत में,\nआदमी! बदहवास है, क्या है?\n\nसुधर तो सकती है दुनियाँ, लेकिन\nहाल, माज़ी का दास है, क्या है\n\nमिटा रहा है जमाना इसे जाने कब से,\nइक बला है कि प्यास है, क्या है?\n\nगौर करता हूँ तो आती है हँसी,\nये जो सब आस पास है क्या है?\n\n","author":"अमिताभ त्रिपाठी ‘अमित’","title":"जिन्दगी इक तलाश है क्या है? \/ अमित"},{"poem":"जो कुछ हो सुनाना उसे बेशक़ सुनाइये\nतकरीर ही करनी हो कहीं और जाइये\n\nयाँ महफ़िले-सुखन को सुखनवर की है तलाश\nगर शौक आपको भी है तशरीफ़ लाइये।\n\nफूलों की जिन्दगी तो फ़क़त चार दिन की है\nकाँटे चलेंगे साथ इन्हे आजमाइये।\n\nक‍उओं की गवाही पे हुई हंस को फाँसी\nजम्हूरियत है मुल्क में ताली बजाइये।\n\nरुतबे को उनके देख के कुछ सीखिये 'अमित'\nसच का रिवाज ख़त्म है अब मान जाइये।\n\n","author":"अमिताभ त्रिपाठी ‘अमित’","title":"जो कुछ हो सुनाना उसे बेशक़ सुनाइये \/ अमित"},{"poem":"दिल मुसाफ़िर ही रहा सूये-सफ़र आज भी है\nहाँ! तसव्वुर में मगर पुख़्ता सा घर आज भी है\n\nकितने ख्वाबों की बुनावट थी धनुक सी फैली\nकूये-माज़ी में धड़कता वो शहर आज भी है\n\nबाद मुद्दत के मिले, फिर भी अदावत न गयी\nलफ़्जे-शीरीं में वो पोशीदा ज़हर आज भी है\n\nनाम हमने  जो अँगूठी से लिखे थे मिलकर\nग़ुम गये हैं मगर ज़िन्दा वो शज़र आज भी है\n\nअब मैं मासूम शिकायात पे हँसता तो नहीं\nपर वो गुस्से भरी नज़रों का कहर आज भी है\n\n","author":"अमिताभ त्रिपाठी ‘अमित’","title":"दिल मुसाफ़िर ही रहा सूये-सफ़र आज भी है \/ अमित"},{"poem":"अक्सर ही उपदेश करे है, जाने क्या - क्या बोले है।\nपहले ’अमित’ को देखा होता अब तो बहुत मुहँ खोले है।\n\nवो बेफ़िक्री, वो अलमस्ती, गुजरे दिन के किस्से हैं,\nबाजारों की रक़्क़ासा, अब सबकी जेब टटोले है।\n\nजम्हूरी निज़ाम दुनियाँ में इन्क़िलाब लाया लेकिन,\nये डाकू को और फ़कीर को एक तराजू तोले है।\n\nउसका मक़तब, उसका ईमाँ, उसका मज़हब कोई नहीं,\nजो भी प्रेम की भाषा बोले, साथ उसी के हो ले है।\n\nबियाबान सी लगती दुनिया हर रौनक काग़ज़ का फूल\nकोलाहल की इस नगरी में चैन कहाँ जो सो ले है\n\n","author":"अमिताभ त्रिपाठी ‘अमित’","title":"बतर्ज-ए-मीर \/ अमित"},{"poem":"मैं खड़ा बीच मझधार किनारे क्या कर लेंगे\nमैने छोड़ी पतवार सहारे क्या कर लेंगे\n\nतुम क़िस्मत-क़िस्मत करो जियो याचक बन कर\nमैं चला क्षितिज के पार सितारे क्या कर लेंगे\n\nतुम दिखलाते हो राह मुझे मंजिल की,\nमैं आँखों से लाचार इशारे क्या कर लेंगे\n\nहम ने जो कुछ भी कहा वही कर बैठे\nजो सोचें सौ-सौ बार बेचारे क्या कर लेंगे\n\nना समझ कहोगे तुम मुझको मालूम है\nये फ़तवे हैं बेकार तुम्हारे क्या कर लेंगे\n\n","author":"अमिताभ त्रिपाठी ‘अमित’","title":"मैं खड़ा बीच मझधार किनारे क्या कर लेंगे \/ अमित"},{"poem":"व्यर्थ की संवेदनाओं से डराना चाहते हैं\nसुन रहा हूँ इसलिये उल्लू बनाना चाहते हैं\n\nमेरे जीवन की समस्याओं के साये में कहीं\nअपने कुत्तों के लिये भी अशियाना चाहते हैं\n\nधूप से नज़रे चुराते हैं पसीनों के अमीर\nकिसके मुस्तकबिल को फूलों से सजाना चाहते हैं\n\nमेरे क़तरों की बदौलत जिनकी कोठी है बुलन्द\nवक़्त पर मेरे ही पीछे सिर छुपाना चाहते हैं\n\nकितने बेमानी से लगते हैं वो नारे दिल-फ़रेब\nकितनी बेशर्मी से वो परचम उठाना चाहते हैं\n\n","author":"अमिताभ त्रिपाठी ‘अमित’","title":"सुन रहा हूँ इसलिये उल्लू बनाना चाहते हैं \/ अमित"},{"poem":"इल्तिजा उसकी मुहब्बत में सनी होती है\nसाफ इन्कार में ख़ातिर शिकनी होती है\n\nयूँ कमानी की तरह भौंह तनी होती है\nनज़र पड़ते ही कहीं आगजनी होती है\n\nअपना ही अक्स नज़र आती है अक्सर मुझको\nवो हर इक चीज जो मिट्टी की बनी होती है\n\nसौदा-ए-इश्क़ का दस्तूर यही है शायद\nमाल लुट जाये है तब आमदनी होती है\n\nमैं पयाले को कई बार लबों तक लाया\nक्या करूँ जाम की क़िस्मत से ठनी होती है\n\nइतने अरमानो की गठरी लिये फिरते हो ’अमित’\nउम्र इंसान की आख़िर कितनी होती है\n\n","author":"अमिताभ त्रिपाठी ‘अमित’","title":"साफ इन्कार में ख़ातिर शिकनी होती है \/ अमित"},{"poem":"ख़्वाब ही था ज़िन्दगी कितनी सहल हो जायेगी\nतुम जो गाओगे रुबाई भी ग़ज़ल हो जायेगी\n\nइतने आईनों से गुज़रे हैं यक़ीं होता नहीं\nअज़नबी सी एकदिन अपनी शकल हो जायेगी\n\nमर्हले ऐसे भी आयेंगे नहीं मालूम था\nउम्र भर की होशियारी बेअमल हो जायेगी\n\nहै बहुत मा’कूल फिर भी शक़ है मौसम पर मुझे\nतज्रबा है अन्त में ग़ारत फ़सल हो जायेगी\n\nसाँस की क़श्ती ख़ुद अपना बोझ सह पाती नहीं\nकोई दिन होगा कि हस्ती बेदखल हो जायेगी\n\n","author":"अमिताभ त्रिपाठी ‘अमित’","title":"ख़्वाब ही था ज़िन्दगी कितनी सहल हो जायेगी \/ अमित"},{"poem":"बजाहिर खूब सोना चाहता हूँ\nहक़ीक़त है कि रोना चाहता हूँ\n\n\nअश्क़ आँखों को नम करते नहीं अब\nजख़्म यादों से धोना चाहता हूँ\n\n\nवक़्त बिखरा गया जिन मोतियों को\nउन्हे फिर से पिरोना चाहता हूँ\n\n\nकभी अपने ही दिल की रहगुजर में \nकोई खाली सा कोना चाहता हूँ\n\n\nनई शुरूआत करने के लिये फिर\nकुछ नये बीज बोना चाहता हूँ।\n\n\nगये जो आत्मविस्मृति की डगर पर\nउन्ही में एक होना चाहता हूँ।\n\n\nभेद प्रायः सभी के खुल चुके हैं\nमैं जिन रिश्तों को ढोना चाहता हूँ\n\n\nनये हों रास्ते मंजिल नई हो\nमैं इक सपना सलोना चाहता हूँ।\n\n\n’अमित’ अभिव्यक्ति की प्यासी जड़ो को\nनिज अनुभव से भिगोना चाहता हूँ।\n\n","author":"अमिताभ त्रिपाठी ‘अमित’","title":"बजाहिर खूब सोना चाहता हूँ \/ अमित"},{"poem":"उनको अब प्यार आ गया शायद\nमुझको इंकार आ गया शायद\n\nएक बेचैन सी ख़मोशी है\nबक्ते-बीमार आ गया शायद\n\nकुछ चहल-पलह है ख़ाकी-ख़ाकी\nकोई त्योहार आ गया शायद\n\nहोश गु़म और लुटे-लुटे चेहरे\nकोई बाज़ार आ गया शायद\n\nखून की बू सी अभी आई है\nअपना अख़बार आ गया शायद\n\n","author":"अमिताभ त्रिपाठी ‘अमित’","title":"मुझको इंकार आ गया शायद \/ अमित"},{"poem":"अब अंधेरों में उजालों से डरा करते हैं\nख़ौफ़, जुगनूँ से भी खा करके मरा करते हैं\n\nदिल के दरवाजे पे दस्तक न किसी की सुनिये\nबदल के भेष लुटेरे भी फिरा करते हैं\n\nउनका अन्दाज़े-करम उनकी इनायत है यही\nवो मेरे हक़ के लिये मेरा बुरा करते हैं\n\nगुनाह वो भी किये जो न किये थे मैंने\nयूँ कमज़र्फ़ों के किरदार गिरा करते हैं\n\nतंज़ करके गयी बहार भी मुझपे ही 'अमित'\nकभी सराब भी बागों को हरा करते हैं\n\n","author":"अमिताभ त्रिपाठी ‘अमित’","title":"वो मेरे हक़ के लिये मेरा बुरा करते हैं \/ अमित"},{"poem":"कुछ भूलें ऐसी हैं, जिनकी याद सुहानी लगती है।\nकुछ भूलें ऐसी जिनकी चर्चा बेमानी लगती है।\n\nकुछ भू्लों के लिये शर्म भी आई हमको कभी-कभी,\nकुछ भूलों की पृष्ठभूमि बिल्कुल शैतानी लगती है।\n\nकुछ भूलों की विभीषिका से जीवन है अब तक संतप्त,\nकुछ भूलों की सृष्टि विधाता की मनमानी लगती है।\n\nकुछ भूलें चुपके से आकर चली गईं तब पता चला,\nकुछ भूलों की आहट भी जानी पहचानी लगती है।\n\nकुछ भूलों में आकर्षण था, कुछ भूलें कौतूहल थीं,\nकुछ भूलों की दुनियाँ तो अब भी रुमानी लगती है।\n\nकुछ भूलों का पछतावा है, कुछ में मेरा दोष नहीं,\nकुछ भूलें क्यों हुईं, आज यह अकथ कहानी लगती है।\n\n","author":"अमिताभ त्रिपाठी ‘अमित’","title":"कुछ भूलें ऐसी हैं जिनकी याद सुहानी लगती है \/ अमित"},{"poem":"बाइसे-शौक आजमाते हैं\nकितने मज़बूत अपने नाते हैं\n\nरोज़ कश्ती सवाँरता हूँ मैं\nकुछ नये छेद हो ही जाते हैं\n\nबाकलमख़ुद बयान था मेरा\nअब हवाले कहीं से आते हैं\n\nजिनपे था सख़्त ऐतराज़ उन्हे\nउन्हीं नग़्मों को गुनगुनाते हैं\n\nशम्मये-बज़्म ने रुख़ मोड़ लिया\nअब ’अमित’ अन्जुमन से जाते हैं\n\n　 \nबाइसे-शौक = शौक के लिये,\n\n","author":"अमिताभ त्रिपाठी ‘अमित’","title":"अब ’अमित’ अन्जुमन से जाते हैं \/ अमित"},{"poem":"मैं बहरहाल बुत बना सा था\nवो भी मग़रूर और तना सा था\n\nकुछ शरायत दरख़्त ने रख दीं\nवरना साया बहुत घना सा था\n\nसाक़िये-कमनिगाह से अर्ज़ी\nजैसे पत्थर को पूजना सा था\n\nख़ूब दमसाज़ थी ख़ुशबू लेकिन\nसाँस लेना वहाँ मना सा था\n\nदर्द से यूँ तो नया नहीं था 'अमित'\nअज़नबी अबके आश्ना सा था\n\n","author":"अमिताभ त्रिपाठी ‘अमित’","title":"अज़नबी अबके आश्ना सा था \/ अमित"},{"poem":"सहल इस तरह ज़िन्दगी कर दे\nमुझपे एहसाने-बेख़ुदी कर दे\n\nआरज़ू ये नहीं कि यूँ होता\nआरज़ू है कि बस यही कर दे\n\nहिज़्र की आग से तो बेहतर है\nये मुलाक़ात आख़िरी कर दे\n\nऐ नुजूमी जरा सितारों पर\nहो सके थोड़ी रोशनी कर दे\n\nदास्ताने-सफ़र 'अमित' शायद\nउनकी आँखे भी शबनमी कर दे\n\n","author":"अमिताभ त्रिपाठी ‘अमित’","title":"सहल इस तरह ज़िन्दगी कर दे \/ अमित"},{"poem":"शहर मुझको तेरे सारे मुहल्ले याद आ्ते हैं\nदुकाँ पर चाय की बैठे निठल्ले याद आते हैं\n\nम्यूनिसपैलिटी के बेरोशन चराग़ों की कसम मुझको\nउठाईगीर जेबकतरे चिबिल्ले याद आते हैं\n\nतबेलों और पिगरी फार्म का अधिकार पार्कों पर\nखुजाती तन मिसेज डॉग्गी औऽ पिल्ले याद आते हैं\n\nमैं हाथी पार्क के हाथी पे रख कर हाथ कहता हूँ\nनवोदित प्रेम के कितने ही छल्ले याद आते हैं\n\nवो इन्वर्टर का अन्तिम साँस लेकर बन्द हो जाना\nजब आई रात में बिजली तो हल्ले याद आते हैं\n\nसड़क के उत्खनन को भूल से यदि भूल भी जाऊँ \nतो टूटे दाँत और माथे के गुल्ले याद आते हैं\n\nगुज़रता है कभी जब काफ़िला नव-कर्णधारों का\nमुझे सर्कस के जोकर से पुछल्ले याद आते हैं\n\nसिविल लाइन्स में है मॉल-ओ-मल्टीप्लेक्स की दुनियाँ\nके दिन ढलते खिलीबाँछों के कल्ले याद आते हैं\n\n","author":"अमिताभ त्रिपाठी ‘अमित’","title":"शहर मुझको तेरे सारे मुहल्ले याद आते हैं \/ अमित"},{"poem":"सबको तुम अच्छा कहते हो, कानो को प्रियकर लगता है\nअच्छे हो तुम किन्तु तुम्हारी अच्छाई से डर लगता है।\n\nसुन्दर स्निग्ध सुनहरे मुख पर पाटल से अधरों के नीचे\nवह काला सा बिन्दु काम का जैसे हस्ताक्षर लगता है।\n\nस्थितियाँ परिभाषित करती हैं मानव के सारे गुण-अवगुण\nमकर राशि का मन्द सूर्य ही वृष में बहुत प्रखर लगता है।\n\nज्ञानी विज्ञानी महान विद्वज्जन जिसमें कवि अनुरागी\nवाणी के उस राजमहल में कभी-कभी अवसर लगता है।\n\nविरह-तप्त व्याकुल अन्तर को जब हो प्रियतम-मिलन-प्रतीक्षा,\nहर कम्पन सन्देश प्रेम का हर पतंग मधुकर लगता है।\n\n","author":"अमिताभ त्रिपाठी ‘अमित’","title":"अच्छाई से डर लगता है \/ अमित"},{"poem":"फ़िक्र आदत में ढल गई होगी\nअब तबीयत सम्हल गई होगी\n\nगो हवादिस नहीं रुके होंगे\nउनकी सूरत बदल गई होगी\n\nजान कर सच नहीं कहा मैंने\nबात मुँह से निकल गई होगी\n\nमैं कहाँ उस गली में जाता हूँ\nहै तमन्ना मचल गई होगी\n\nजिसमें किस्मत बुलन्द होनी थी\nवो घड़ी फिर से टल गई होगी\n\nखा़के-माजी की दबी चिंगारी\nउसकी आहट से जल गई होगी\n\nखता मुआफ़ के मुश्ताक़ नजर\nबेइरादा फ़िसल गई होगी\n\nमुन्तजिर मुझसे अधिक थीं आँखें\nबूँद बरबस निकल गई होगी\n\nनाम गुम हो गये हैं खत से ’अमित’\nहर्फ़, स्याही निगल गई होगी।\n\n","author":"अमिताभ त्रिपाठी ‘अमित’","title":"फ़िक्र आदत में ढल गई होगी \/ अमित"},{"poem":"हम अपने हक़ से जियादा नज़र नहीं रखते\nचिराग़ रखते हैं, शम्सो-क़मर[1]  नहीं  रखते।\n\nहमने रूहों पे जो दौलत की जकड़ देखी है\nडर के मारे ये बला अपने घर नहीं रखते।\n\nहै नहीं कुछ भी प ग़ैरत प आँच आये तो\nसबने देखा है के कोई  कसर नहीं रखते।\n\nइल्म रखते हैं कि इंसान को पहचान सकें\nउनकी जेबों को भी नापें, हुनर नहीं रखते। \n\nबराहे-रास्त[2]  बताते  हैं  इरादा  अपना\nमीठे लफ़्जों में छुपा कर ज़हर नहीं रखते।\n\nहम पहर-पहर बिताते हैं ज़िन्दगी अपनी\nअगली पीढ़ी के लिये मालो-ज़र नहीं रखते।\n\nदिल में आये जो उसे कर गु़जरते हैं अक्सर\nफ़िज़ूल बातों के अगरो-मगर नहीं रखते।\n\nगो कि आकाश में उड़ते हैं परिंदे लेकिन\nवो भी ताउम्र हवा में बसर नहीं रखते।\n\nअपने कन्धों पे ही ढोते हैं ज़िन्दगी अपनी\nकिसी के शाने[3] पे घबरा के सर नहीं रखते।\n\nकुछ ज़रूरी गुनाह होते हैं हमसे भी कभी\nपर उसे शर्म से हम ढाँक कर नहीं रखते।\n\nहर पड़ोसी की ख़बर रखते हैं कोशिश करके\nरूसो-अमरीका की कोई ख़बर नहीं रखते।\n\nहाँ ख़ुदा रखते हैं, करते हैं बन्दगी पैहम[4]\nमकीने-दिल[5] के लिये और घर नहीं रखते।\n\nघर फ़िराक़ और निराला का, है अक़बर का दियार\n’अमित’ के शेर क्या कोई असर नहीं रखते।\n\n","author":"अमिताभ त्रिपाठी ‘अमित’","title":"हम अपने हक़ से जियादा नज़र नहीं रखते \/ अमित"},{"poem":"अपनी - अपनी सलीब ढोता है\nआदमी कब किसी का होता है\n\nहै ख़ुदाई-निजाम दुनियाँ का\nकाटता है वही जो बोता है\n\nजाने वाले सुकून से  होंगे\nक्यों नयन व्यर्थ में भिगोता है\n\nखेल दिलचस्प औ तिलिस्मी है\nकोई हँसता है कोई रोता है\n\nसब यहीं छोड़ के जाने वाला\nझूठ पाता है झूठ खोता है\n\nमैं भी तूफाँ का हौसला देखूँ\nवो डुबो ले अगर डुबोता है\n\nहुआ जबसे मुरीदे-यार ’अमित’\nरात जगता है दिन में सोता है\n\n","author":"अमिताभ त्रिपाठी ‘अमित’","title":"अपनी - अपनी सलीब ढोता है \/ अमित"},{"poem":"बहुत गुमनामों में शामिल एक नाम अपना भी है\nइल्मे-नाकामी[1] में हासिल इक मक़ाम[2] अपना भी है\n\nगौर करने के लिये भी कुछ न कुछ मिल जायेगा\nहाले-दिल पर हक़ के बातिल[3] इक कलाम[4] अपना भी है\n\nमेहरबाँ[5] भी हैं बहुत और कद्रदाँ[6] भी हैं बहुत\nहो कभी ज़र्रानवाज़ी[7] इन्तेजाम अपना भी है\n\nकब हुज़ूरे-वक़्त को फ़ुरसत मिलेगी देखिये\nमुश्त-ए-दरबान[8] तक पहुँचा सलाम अपना भी है\n\nचलिये मैं भी साथ चलता हूँ सफ़र कट जायेगा\nआप की तक़रीर[9] के पहले पयाम[10] अपना भी है\n\nइक परिन्दे की तरह बस आबो-दाने[11] की तलाश\nजिन्दगी का यह तरीका सुबहो-शाम अपना भी है\n\nघर की चौखट तक मेरा ही हुक़्म चलता है ’अमित’\nमिल्कीयत[12] छोटी सही लेकिन निज़ाम[13] अपना भी है\n\n","author":"अमिताभ त्रिपाठी ‘अमित’","title":"बहुत गुमनामों में शामिल एक नाम अपना भी है \/ अमित"},{"poem":"किसी को महल देता है किसी को घर नहीं देता\nये क्या इंसाफ है मालिक? कोई उत्तर नहीं देता\n\nजिन्हे निद्रा नहीं आती पडे़ हैं नर्म गद्दों पर\nजो थक चूर हैं श्रम से उन्हे बिस्तर नहीं देता\n\nये कैसा कर्म जिसका पीढ़ियाँ भुगतान करती हैं\nये क्या मज़हब है जो सबको सही अवसर नहीं देता\n\nतुम्हारी सृष्टि के कितने सुमन भूखे औऽ प्यासे हैं\nदयानिधि! इनके प्यालों को कभी क्यों भर नहीं देता\n\nमुझे विश्वास पूरा है, तेरी ताकत औऽ हस्ती पर\nतू क्यों इक बार सबको इक बराबर कर नहीं देता\n\n","author":"अमिताभ त्रिपाठी ‘अमित’","title":"किसी को महल देता है किसी को घर नहीं देता \/ अमित"},{"poem":"रोज़ जिम्मेदारियाँ बढ़ती गईं।\nज़ीस्त[1] की दुश्वारियाँ[2] बढ़ती गईं।\n\nपेशकदमी[3] वो करे मैं क्यों बढ़ूँ,\nइस अहम में दूरियाँ बढ़ती गईं।\n\nआप भी तो खुश नहीं, मैं भी उदास\nकिसलिये फिर तल्ख़ियाँ[4] बढ़ती गईं।\n\nभूख ले आई शहर में गाँव को,\nझुग्गियों पर झुग्गियाँ बढ़ती गईं।\n\nमुस्कराहट सभ्यता का इक फ़रेब,\nदिन-ब-दिन ऐय्यारियाँ[5] बढ़ती गईं।\n\nआग से महफ़ूज़ रह पायेगा कौन,\nयूँ ही गर चिंगारियाँ बढ़ती गईं।\n\nअम्न के संवाद के साये तले\nजंग की तैय्यारियाँ बढ़ती गईं।\n\n","author":"अमिताभ त्रिपाठी ‘अमित’","title":"रोज़ जिम्मेदारियाँ बढ़ती गईं \/ अमित"},{"poem":"मत मंसूबे बाँध बटोही, सफर बड़ा बेढंगा है।\nजिससे मदद मांगता है तू, वह ख़ुद ही भिखमंगा है।\n\nऊपर फर्राटा भरती हैं, मोटर कारें नई - नई,\nपुल के नीचे रहता, पूरा कुनबा भूखा नंगा है.\n\nनुक्कड़ के जिस चबूतरे पर, भीख मांगती है चुनिया,\nराष्ट्र पर्व पर वहीं फहरता, विजई विश्व तिरंगा है.\n\nकला और तहजीबों वाले, अफसानें, बेमानी हैं ,\nशहरों की पहचान, वहां पर होनें वाला दंगा है।\n\nमुजरिम भी सरकारी निकले, पुलिस खैर सरकारी थी,\nअन्धा तो फिर भी अच्छा था, अब कानून लफंगा है।\n\nशहर समझता उसके सारे पाप, स्वयं धुल जायेंगे\nएक किनारे बहती जमुना, एक किनारे गंगा है.\n\n’अमित’ यहाँ कुछ लोग चाहते, पैदा होना सौ-सौ बार\nजहाँ फरिस्ते भी डरते हों, मूर्ख वहां पर चंगा है।\n\n","author":"अमिताभ त्रिपाठी ‘अमित’","title":"मत मंसूबे बाँध बटोही, सफर बड़ा बेढंगा है \/ अमित"},{"poem":"लिहाफ़ों की सिलाई खोलता है\nकोई दीवाना है सच बोलता है।\n\nबेचता है सड़क पर बाँसुरी जो\nहवा में कुछ तराने घोलता है।\n\nवो ख़ुद निकला नहीं तपती सड़क पर\nपेट पाँवों पे चढ़ कर डोलता है।\n\nपेश आना अदब से पास उसके \nवो बन्दों को नज़र से तोलता है।\n\nयाद रह जाय गर कोई सुखन तो\nउसमे सचमुच कोई अनमोलता है।\n\n","author":"अमिताभ त्रिपाठी ‘अमित’","title":"लिहाफ़ों की सिलाई खोलता है \/ अमित"},{"poem":"यूँ चम्पई रंगत प सिंदूरी निखार है\nइंसानी पैरहन[1] में गुले-हरसिंगार है।\n\nधानी से दुपट्टे में बसंती सी हलचलें\nमौज़े-ख़िरामे-हुस्न[2] कि फ़स्ले-बहार[3] है।\n\nगुजरा है कारवाने-क़ायनात[4] इधर से\nये कहकशाँ[5] की धुन्ध भी मिस्ले-गुबार[6] है।\n\nपापोश के बगैर वो गुजरा है इधर से\nरस्ते के धूलकन में अभी तक ख़ुमार है।\n\nजिस पर भी पड़ गयी है निगहे-नाज़े-सरसरी[7]\nइंसाँ नियाजे-हुस्न[8] का उम्मीदवार है।\n\nआतिश जले कहीं भी पहुँचते हैं फ़ित्रतन[9]\nदीवावगी का अहद[10] भी परवानावार[11] है।\n\nक्यूँ हुस्न प लगती रही पाक़ीज़गी[12] की शर्त\nपूछा कभी कि इश्क़ भी परहेजगार[13] है।\n\nइतने क़रीब से भी न गुजरे कोई ’अमित’\nगो आग बुझ भी जाय प रहता शरार[14] है।\n\n","author":"अमिताभ त्रिपाठी ‘अमित’","title":"यूँ चम्पई रंगत प सिंदूरी निखार है \/ अमित"},{"poem":"याद का इक दिया सा जलता है।\nलौ पकड़ने को दिल मचलता है।\n\nख़्वाब हो या कि हक़ीक़त दुनियाँ,\nदम तो हर हाल में निकलता है।\n\nवक़्त बेपीर है ये मान लिया, \nआदमी ही कहाँ पिघलता है।\n\nसरनिगूँ[1] देख कर तुझे ऐ दोस्त,\nमुझको अपना वजूद[2] खलता है।\n\nमौत के मुस्तकिल[3] तकाजों में,\nएक दिन और यूँ ही टलता है।\n\nअर्श[4] पर शम्स[5] कमल कीचड़ में,\nनासमझ देख करके खिलता है।\n\nहमनें इस तरह निभाये रिश्ते,\nजैसे कपडे़ कोई बदलता है।\n\nकारवाँ जाने अब कहाँ पहुँचे,\nहर कोई अपनी चाल चलता है।\n\nउनके मतलब का रास्ता अक्सर,\nमेरी मजबूरियों से मिलता है।\n\nअपनी जिद छोड़ दूँ ’अमित’ लेकिन,\nउनका तेवर कहाँ बदलता है।\n\n","author":"अमिताभ त्रिपाठी ‘अमित’","title":"याद का इक दिया सा जलता है। \/ अमित"},{"poem":"ये रवायत आम है क्यों मुँह छिपाया कीजिये।\nसीधे रस्ते बन्द हैं पीछे से आया कीजिये।\n\nयूँ यकीं करता नहीं कोई उमूमन आपका\nफिर भी बहरेशौक़ कुछ वादे निभाया कीजिये।\n\nइतने भोले भी न बनिये, कि लोग शक़ करने लगें,\nआदतन गाहेबगाहे ग़ुल खिलाया कीजिये।\n\nहैं बहुत अल्फाज़ भारी आपकी तक़रीर के,\nवक़्त कम है मोहतरिम मतलब बताया कीजिये।\n\nआपके अन्दाज़ की शोखी़ नजर का बाँकपन\nऔर भी बढ़ जायेगा गर मुस्कराया कीजिये।\n\nरुठना अच्छा है जब तक लोग संजीदा न हों\nऔर मौका देखते ही मान जाया कीजिये।\n\nहैं बहुत मजमून सुनने के सुनाने के ’अमित’\nशर्त इतनी है कि बस तशरीफ लाया कीजिये।\n\n","author":"अमिताभ त्रिपाठी ‘अमित’","title":"ये रवायत आम है क्यों मुँह छिपाया कीजिये \/ अमित"},{"poem":"आशिक यहाँ जुल्फ-ओ-लब-ओ-रुख़्सार[1] बहुत हैं।\nपाने को इक झलक ही तलबगार बहुत हैं।\n\nरेशम से भी नाजुक हैं तेरी जुल्फ के रेशे,\nकहते हैं मगर इनमें गिरिफ़्तार बहुत हैं।\n\nइतने फ़राख़-दिल[2] तो नहीं लोग यहाँ के,\nक्या बात है के उसके मददगार बहुत हैं।\n\nअब दिल में बस गये हो सितम चाहे जो करो,\nवरना तो परी-रुख़ सरे संसार बहुत हैं।\n\nकिस - किस का भरे जाम कि जब एक है साक़ी,\nप्यासे लब-ओ-सागर[3] लिये मैख़्वार बहुत हैं।\n\nपतझड़ था और धूप थी, माली था अकेला,\nअब खु़शबू-ए-चमन है तो हक़दार बहुत हैं।\n\nचुपके से देखते हैं दिखावा नहीं करते,\nमासूम न  कह देना वो हुशियार बहुत हैं।\n\nअब रुक गई है आ के कहानी तेरी हाँ पर,\nअर्मान मेरे दिल में मेरे यार बहुत हैं।\n\nजलवानुमा है हुस्न जो पाकीज़: करदे दिल,\nयूँ तो गुदाज़ हुस्न के बाजार बहुत हैं।\n\n","author":"अमिताभ त्रिपाठी ‘अमित’","title":"आशिक यहाँ जुल्फ-ओ-लब-ओ-रुख़्सार बहुत हैं \/ अमित"},{"poem":"जीते क्या हैं, जी लेते हैं।\nघूँट ज़हर के  पी लेते हैं।\n\nकहीं दर्द से आह न निकले,\nहोंठो को हम सी लेते हैं।\n\nमैं मुजरिम हूँ जिस गुनाह का,\nउसका लुत्फ़ सभी लेते हैं।\n\nचुप हूँ तो नासमझ कहेंगे,\nबोलूँ तो चुटकी लेते हैं।\n\n‘पाला‘ पड़े कहीं पर, ’साहब’,\nबिस्तर की गरमी लेते हैं।\n\nवो बोलें मैं सुनूँ ध्यान से,\nमैं बोलूँ, झपकी लेते हैं।\n\nमुझे देख चुप हुये अचानक\nअच्छा हम छुट्टी लेते हैं।\n\n","author":"अमिताभ त्रिपाठी ‘अमित’","title":"जीते क्या हैं, जी लेते हैं \/ अमित"},{"poem":"उम्र भर का ये कारोबार रहा।\nइक इशारे का इन्तेजार रहा।\n\nजान आख़िर को किस तरह बचती\nजो था क़ातिल वही क़रार रहा।\n\nउसने वादा नहीं किया फिर भी\nउसकी सूरत पे ऐतिबार रहा।\n\nजितने सच बोलने पड़े मुझको\nउतने झूँठों का कर्जदार रहा।\n\nमुझको मौका नहीं मिला कोई\nमैं यक़ीनन ईमानदार रहा।\n\nजिसका ख़ंजर तुम्हारी पीठ में है\nअब तलक वो तुम्हारा यार रहा।\n\nफ़ैसला क़त्ल का दो टूक हुआ\nख़ुद ही मक़्तूल जिम्मेदार रहा।\n\nसोच लेना गु़रूर से पहले\nवक़्त पर किसका इख़्तियार रहा।\n\nजब्त से काम लिया फिर भी ’अमित’\nचेहरा कमबख़्त इश्तेहार रहा।\n\n","author":"अमिताभ त्रिपाठी ‘अमित’","title":"उम्र भर का ये कारोबार रहा \/ अमित"},{"poem":"जो मेरे  दिल  में  रहा  एक  निशानी बनकर।\nआज निकला है वही आँख का पानी बनकर।\n\nजिसपे लिक्खे थे कभी हमने वफ़ा के किस्से,\nरह गया वो भी सफ़ा एक कहानी बनकर।\n\nएक खु़शबू सी अभी तक जेहन में जिन्दा है,\nकभी शेफाली, कभी रात की रानी बनकर।\n\nआग का दरिया भी आया है नजर पानी सा,\nदौर मुझपर भी वो गुजरा है जवानी बनकर।\n\nहोशियारी भी वहाँ काम नहीं आई ’अमित’,\nलूटने वाला चला आया था दानी बनकर।\n\n","author":"अमिताभ त्रिपाठी ‘अमित’","title":"जो मेरे  दिल  में  रहा  एक  निशानी बनकर \/ अमित"},{"poem":"हालात से इस तरह परेशान हुये लोग \nतंग आके अपने आप ही इंसान हुये लोग[1]\n\nजो थे खु़दी पसन्द[2] उन्हे फ़िक्रे-ख़ुदा[3] थी\nजो थे खु़दा पसन्द[4] वो हैवान हुये लोग\n\nजिस खूँ से जिस्मो-जाँ[5] में हरारत[6] जुनूँ[7] की थी\nवो बह गया सड़क पे तो हैरान हुये लोग\n\nईमान फ़क़त हर्फ़े-तवारीख़[8] रह गया\nइस दौर में इस क़दर बेईमान हुये लोग\n\nअब दर्द के रिस्तों का जिक्र क्या करें ’अमित’\nबस अपनी जान के लिये बेजान हुये लोग\n\n","author":"अमिताभ त्रिपाठी ‘अमित’","title":"हालात से इस तरह परेशान हुये लोग \/ अमित"},{"poem":"जिसने आगे बढ़ कर छीना वे सज्जन श्रीमन्त हो गये\nऔर पंक्ति में खड़े-खडे़ हम अक्षरहीन हलन्त हो गये\n\nइतने भोले नहीं कि दुनिया छले और हम पता न पायें\nउदासीन हो गये जो  देखा  घने लुटेरे  संत  हो गये\n\nजब मादक संगीत खनकते सिक्कों का पड़ गया सुनाई\nसभी इन्द्रियाँ जगी अचानक सभी अंग जीवन्त हो गये \n\nजिनकी महिमा संरक्षित है कितने थानो के ग्रन्थों में\nलोकतन्त्र का सूत्र पकड़कर माननीय अत्यन्त हो गये\n\nजब भी संकट पड़ा राष्ट्र पर आई बलिदानो की बारी\nचोर-रास्ता पकड़ भागने को तैय्यार तुरन्त हो गये\n\n","author":"अमिताभ त्रिपाठी ‘अमित’","title":"जिसने आगे बढ़ कर छीना वे सज्जन श्रीमन्त हो गये \/ अमित"},{"poem":"सबको तुम अच्छा कहते हो, कानो को प्रियकर लगता है\nअच्छे हो तुम किन्तु तुम्हारी अच्छाई से डर लगता है।\n\nसुन्दर स्निग्ध सुनहरे मुख पर पाटल से अधरों के नीचे\nवह काला सा बिन्दु काम का जैसे हस्ताक्षर लगता है।\n\nस्थितियाँ परिभाषित करती हैं मानव के सारे गुण-अवगुण\nमकर राशि का मन्द सूर्य ही वृष में बहुत प्रखर लगता है।\n\nज्ञानी विज्ञानी महान विद्वज्जन जिसमें कवि अनुरागी\nवाणी के उस राजमहल में कभी-कभी अवसर लगता है।\n\nविरह तप्त व्याकुल अन्तर को जब हो प्रियतम-मिलन-प्रतीक्षा,\nहर कम्पन सन्देश प्रेम का हर पतंग मधुकर लगता है।\n\n","author":"अमिताभ त्रिपाठी ‘अमित’","title":"सबको तुम अच्छा कहते हो, कानो को प्रियकर लगता है \/ अमित"},{"poem":"एक मासूम से ख़त पर बवाल कितना था\nउस हिमाकत का मुझे भी मलाल कितना था\n\nमेरे हाथों पे उतर आई थी रंगत उसकी\nसुर्ख़ चेहरे पे हया का गुलाल कितना था\n\nमैं अगर हद से गुजर जाता तो मुज़रिम कहते\nऔर बग़ावत का भी दिल में उबाल कितना था\n\nकाँच सा टूट गया कुछ मगर झनक न हुई\nजुनूँ में भी हमें सबका ख़याल कितना था\n\nहश्र यूँ मेरे सिवा जानता था हर कोई\nमैं अपने हाल पे ख़ुद ही निहाल कितना था\n\nयूँ तो पूनम की चमक थी अगर्चे खिड़की से\nझलक सा जाता मुक़द्दस हिलाल[1] कितना था\n\nआज भी एक पहेली है मेरे सिम्त ’अमित’\nउस तबस्सुम[2] की गिरह में सवाल कितना था\n\n\nशब्दार्थ:","author":"अमिताभ त्रिपाठी ‘अमित’","title":"एक मासूम से ख़त पर बवाल कितना था \/ अमित"},{"poem":"बहुत सहज हो जाने के भी अपने ख़तरे हैं\nलोग समझने लगते हैं हम गूँगे-बहरे हैं\n\nहोरी को क्या पता नहीं, उसकी बदहाली से \nकाले ग्रेनाइट पर कितने हर्फ़ सुनहरे हैं\n\nधड़क नहीं पाता मेरा दिल तेरी धड़कन पर\nमंदिर-मस्ज़िद-गुरुद्वारों के इतने पहरे हैं\n\nपढ़-लिख कर मंत्री हो पाये, बिना पढ़े राजा\nजाने कब से राजनीति के यही ककहरे हैं\n\nनिष्ठा को हर रोज़ परीक्षा देनी होती है\nअविश्वास के घाव दिलों में इतने गहरे हैं\n\nमैं रोया तो नहीं नम हुई हैं फिर भी आंखें\nऔर किसी के आँसू इन पलकों पर ठहरे हैं\n\nबौनो की आबादी में है कद पर पाबन्दी\nउड़ने लायक सभी परिन्दो के पर कतरे हैं\n\n","author":"अमिताभ त्रिपाठी ‘अमित’","title":"बहुत सहज हो जाते के भी अपने ख़तरे हैं \/ अमित"},{"poem":"इक लम्हा खु़शी के लिये दुनिया सफ़र में है\nमालूम नहीं दर तेरा किस रहगुजर में है\n\nमुरझा चुकी हैं खिल के तमन्नायें नामुराद\nगोया हमारा दिल भी किसी तंग दर में है\n\nमैं भी बुझूँगा एक दिन और तू भी आफ़ताब\nफिर इतनी तपिश क्यूँ तेरी तिरछी नज़र में है\n\nफ़ित्रत है एक जैसी सितारों की जमी की\nइक जल रहे हैं दूसरी जलते शहर में है\n\nऐ तालिबाने-फ़िरक़ापरस्ती[1] कभी तो सोच\nये आग फूँक देगी जो कुछ तेरे घर में है\n\nहम आये मदावाये-दिलआज़ुर्दः[2] को ’अमित’\nइक वहशियाना भूक मिरे चाराग़र[3] में है\n\n\nशब्दार्थ:","author":"अमिताभ त्रिपाठी ‘अमित’","title":"इक लम्हा ख़ुशी के लिये दुनिया सफ़र में है \/ अमित"},{"poem":"मैं बहरहाल बुत बना सा था\nवो भी मग़रूर और तना सा था\n\nकुछ शरायत दरख़्त ने रख दीं\nवरना साया बहुत घना सा था\n\nसाक़िये-कमनिगाह से अर्ज़ी\nजैसे पत्थर को पूजना सा था\n\nख़ूब दमसाज़ थी ख़ुशबू लेकिन\nसाँस लेना वहाँ मना सा था\n\nदर्द से यूँ तो नया नहीं था 'अमित'\nअज़नबी अबके आश्ना सा था\n\nशब्दार्थ:\nशरायत = शर्त का बहुवचन, साक़िये-कमनिगाह = पक्षपात करने वाला साक़ी, दमसाज़ = प्राणदायक,\nत‍अर्रुफ़ = परिचय, आश्ना = परिचित\n\n","author":"अमिताभ त्रिपाठी ‘अमित’","title":"मैं बहरहाल बुत बना सा था \/ अमित"},{"poem":"बाइसे-शौक आजमाते हैं\nकितने मज़बूत अपने नाते हैं\n\nरोज़ कश्ती सवाँरता हूँ मैं\nकुछ नये छेद हो ही जाते हैं\n\nबाकलमख़ुद बयान था मेरा\nअब हवाले कहीं से आते हैं\n\nजिनपे था सख़्त ऐतराज़ उन्हे\nउन्हीं नग़्मों को गुनगुनाते हैं\n\nशम्मये-बज़्म ने रुख़ मोड़ लिया\nअब ’अमित’ अन्जुमन से जाते हैं\n\nशब्दार्थ: बाइसे-शौक = शौक के लिये\n\n","author":"अमिताभ त्रिपाठी ‘अमित’","title":"बाइसे-शौक आजमाते हैं \/ अमित"},{"poem":"तलाशे-इश्क़ मे सारी उमर तमाम हुई\nआके दहलीज पे इक बेवफ़ा के शाम हुई\n\nग़मे-फ़िराक़, ग़मे-कार, ग़मे-तनहाई\nज़िन्दगी रोज़ नये हादिसों के नाम हुई\n\nक़त्ल उम्मीद हुई लब से पयाला फिसला\nमजाले-ज़ीस्त थी जो शै वही हराम हुई\n\nकौन क्या राज़ छुपाये है किसे क्या मालूम\nनवाये-नफ़स भी मेरी सदाये-आम हुई\n\nपैकरे-ख़ाक को फिर खा़क में मिलना है ’अमित’\nहै ये अफ़सोस के मिट्टी मेरी बदनाम हुई\n\nशब्दार्थः- ग़मे-फ़िराक़= वियोग का दुःख; ग़मे-कार= कार्य या उद्यम का दुःख; ग़मे-तनहाई=एकाकी होने का दुःख; \nहादिसों = दुर्घटनाओं, विपत्तियो; मजाले-ज़ीस्त = जीवन की शक्ति; नवाये-नफ़स=साँस की आवाज़; \nसदाये-आम=सामान्यजन की पुकार; पैकरे-ख़ाक=मिट्टी का शरीर।\n\n","author":"अमिताभ त्रिपाठी ‘अमित’","title":"तलाशे-इश्क़ में सारी उमर तमाम हुई \/ अमित"},{"poem":"किसी को इतना न चाहो के बदगुमाँ हो जाय\nन लौ को इतना बढ़ाओ के वो धुआँ हो जाय\n\nग़र हो परवाज़[1] पे पहरा ज़ुबाँ पे पाबन्दी\nतो फिर क़फ़स[2] ही मेरा क्यों न आशियाँ हो जाय\n\nन चुप ही गुज़रे न रोकर शबे-फ़िराक़[3] कटे\nतू एक झलक दिखा कर जो बेनिशाँ हो जाय\n\nलोग लेते हैं मेरा नाम तेरे नाम के साथ\nकल ये अफ़वाह ही बढ़ कर न दास्ताँ हो जाय\n\nख़ुशमिज़ाजी भी तेरी मुझको डरा देती है \nतेरा मज़ाक रहे, मेरा इम्तेहाँ हो जाय\n\nसितमशियार कई और हैं तुम्हारे सिवा\nकहीं न दर्द मेरा, दर्दे-ज़ाविदाँ[4] हो जाय\n\nभीख में इश्क़ भी मुझको नहीं कुबूल 'अमित'\nभले वो जाने-सुकूँ[5] मुझसे सरगिराँ[6] हो जाय\n\n\nशब्दार्थ:","author":"अमिताभ त्रिपाठी ‘अमित’","title":"किसी को इतना न चाहो के बदगुमाँ हो जाय \/ अमित"},{"poem":"चाहता हूँ कि तेरा रूप मेरी चाह में हो\nतेरी हर साँस मेरी साँस की पनाह में हो\nमेरे महबूब तेरा ख़ुद का जिस्म न हो\nमेरे एहसास की मूरत कोई तिलिस्म न हो\nढूँढता फिरता हूँ हर सिम्त भुला के ख़ुद को\nअपनी पोशीदा रिहाइश का पता दे मुझको\nतुझसे मिलने की क़सम मैंने नहीं तोड़ी है\nदिल ने उम्मीद बहरहाल नहीं छोड़ी है\nतुझको पाने का अभी मुझको इख़्तियार नहीं\nपर मेरा इश्क़ कोई रेत की दीवार नहीं\nबावफ़ा अब भी हूँ पर मेरी कहानी है अलग\nमेरी आँखें हैं अलग आँख का पानी है अलग\nअब न मजबूरी-ओ-दूरी का गिला कर मुझसे\nयूँ नहीं है तो तसव्वुर में मिला कर मुझसे\nमेरे महबूब तू इक रोज़ इधर आयेगा\nहाँ मगर वक़्त का दरिया तो गुज़र जायेगा\nतब न शाख़ों पे कहीं गुल नही पत्ते होंगे\nजा-ब-जा बिखरे हुये बर्फ़ के छत्ते होंगे\nएक मनहूस सफ़ेदी यहाँ फैली होगी\nचाँदनी अपनी ही परछाई से मैली होगी\nतब भी जज़्बात पे हालात का पहरा होगा\nवक़्त इक फीकी हँसी पर कहीं ठहरा होगा\nपस्त-कदमों से तू चलता हुआ जब आयेगा\nसर्द-तूफ़ान के झोकों से सिहर जायेगा\nमेरे अल्फ़ाज़ में तब भी यही नरमी होगी\nऔर मेरे कोट में अहसास की गरमी होगी \n\nशब्दार्थ:\nतिलिस्म = रहस्य, हर सिम्त = सभी ओर या हर तरफ़,  पोशीदा रिहाइश = गुप्त निवास, बहरहाल = हर हाल में, \nइख़्तियार = अधिकार,बावफ़ा = बफ़ादार, गिला = शिकायत, तसव्वुर = ख़याल या ध्यान, जा-ब-जा = जगह - जगह, \nज़ज़्बात = भवनायें, हालात = परिस्थितियाँ,पस्त-कदमों से = छोटे कदमों से, अल्फ़ाज़ में = शब्दों में, कोट = कोट।\n\n","author":"अमिताभ त्रिपाठी ‘अमित’","title":"एक बेनाम महबूब के नाम \/ अमित"},{"poem":"आइये इक पहर यहीं बैठें\nसाथ सूरज के ढलें सुरमई अंधेरों में\nसुने बेचैन परिन्दों की चहक\nलौट कर आते हुये फिर उन्ही बसेरों में\n\nआशियाँ सबको हसीं लगता है अपना, लेकिन\nबस मुकद्‌दर में सभी के मकाँ नहीं होता\nऔर हैरत है कि मस्रूफ़ियाते-दीगर में\nइस कमी का मुझे कोई गुमाँ नहीं होता\n\nउम्र कटती ही चली जाती है\nइन दरख़्तों के तले, बेंच पे, फुटपाथों पर\nकितने ही पेट टिके हैं देखें\nदौड़ती पैर की जोड़ी पे और हाथों पर\n\nरोज़ सूरज को जगाता हूँ सवेरे उठकर\nरात तारों के दिये ढूँढ कर जलाता हूँ\nवक़्ते-रुख़्सत की वो आँखें उभर सी आती हैं\nजाने कितने ही ख़यालों में डूब जाता हूँ\n\nज़िन्दगी छोटी है, तवील भी है\nमस‍अला भी है, इक दलील भी है\nछोड़िये ये फ़िज़ूल की बहसें\nआइये इक पहर यहीं बैठें\n\nशब्दार्थ: \nमसरूफ़ियाते-दीगर = अन्य व्यस्तताओं में\nवक़्ते-रुख़्सत = विदा के समय\nतवील = लम्बी\nमस‍अला = समस्या\nदलील = युक्ति\n\n","author":"अमिताभ त्रिपाठी ‘अमित’","title":"आइये इक पहर यहीं बैठें \/ अमित"},{"poem":"मेरी गु़र्बत को मत नापो\nमुझे गु़र्बत से मत नापो\nमैं जीवन की सही पहचान रहना चाहता हूँ\nमेरी सनदों को मत नापो\nमुझे सनदों से मत नापो\nमैं अपने अह्द में ईमान रहना चाहता हूँ\nमेरे ओहदे को मत नापो\nमुझे ओहदे से मत नापो\nमैं अदना सा बस इक इंसान रहना चाहता हूँ\nमेरी शोहरत को मत नापो\nमुझे शोहरत से मत नापो\nमैं मुश्किल में भी इक मुस्कान रहना चाहता हूँ\nमेरी ग़फ़्लत को मत नापो\nमुझे ग़फ़्लत से मत नापो\nमैं सब कुछ जान कर अंजान रहना चाहता हूँ\n\nअगर तुम नाप सकते हो\nतो मेरी आशिकी नापो\nजुनूने-ज़िन्दगी नापो\nजुर‍अते-शायरी नापो\n\nमेरी खुद्दार नज़रों में\nकभी आसूदगी नापो\nमईशत की तराजू पर\nकभी नेकी-बदी नापो\nअगर तुम नाप सकते हो\n\nमिज़ाजे-अफ़सरी नापो\nज़मीरे-कमतरी नापो\nहुकूमत के वज़ीरों की\nकभी दानिशवरी नापो\n\nअंधेरों के भवँर नापो\nउजालो के कहर नापो\nनफ़स में फैलता जाता\nसियासत का ज़हर नापो\nअगर तुम नाप सकते हो!\n\nअगर यह काम मुश्किल है\nतो मुझको यूँ ही रहने दो\nमैं अपना वैद खुद ही हूँ\nमुझे उपचार करने दो\n\nमैं जीवन की सही पहचान रहना चाहता हूँ\nमैं अपने अहद में ईमान रहना चाहता हूँ\nमैं अदना सा बस इक इंसान रहना चाहता हूँ\nमैं मुश्किल में भी इक मुस्कान रहना चाहता हूँ\nमैं सब कुछ जान कर अंजान रहना चाहता हूँ \n\nशब्दार्थ:\nगु़र्बत = गरीबी, कंगाली; सनदों = प्रमाणों (प्रमाणपत्रों)\nअह्द = प्रतिज्ञा, वचन; ग़फ़्लत = असावधानी, भूल\nखुद्दार = स्वाभिमानी; आसूदगी = संतोष, तृप्ति; \nमईशत = जीविका; दानिशवरी = बुद्धिमत्ता;\nनफ़स = साँस; वैद = वैद्य\n\n","author":"अमिताभ त्रिपाठी ‘अमित’","title":"मेरी गुर्बत को मत नापो \/ अमित"},{"poem":"अहम की ओढ़ कर चादर\nफिरा करते हैं हम अक्सर\n\nअहम अहमों से टकराते\nबिखरते चूर होते हैं\nमगर फिर भी अहम के हाथ\nहम मजबूर होते हैं\nअहम का एक टुकड़ा भी\nनया आकार लेता है\nये शोणित बीज का वंशज\nपुनः हुंकार लेता है\nअहम को जीत लेने का\nअहम पलता है बढ़-चढ़ कर\nअहम की ओढ़ कर .....\n\nविनय शीलो में भी अपनी\nविनय का अहम होता है\nवो अन्तिम साँस तक अपनी\nवहम का अहम ढोता है\nअहम ने देश बाँटॆ हैं\nअहम फ़िरकों का पोषक है\nअहम इंसान के ज़ज़्बात का भी\nमौन शोषक है\nअहम पर ठेस लग जाये\nकसक रहती है  जीवन भर\nअहम की ओढ़ करे चादर ...\n\n","author":"अमिताभ त्रिपाठी ‘अमित’","title":"अहम की ओढ़ कर चादर \/ अमित"},{"poem":"रात्रि के अंन्तिम प्रहर तक तुम न मुझसे दूर जाना।\nआज होठों पर  तेरे  लिखना है  मुझको इक तराना।\n\nकौन जानें कल हवा अलकों से छन कर मिल न पाये,\nबादलों की गोद में फिर,    चाँदनी  कुम्हला न  जाये,\nइसलिये जाने से पहले इक समर्पण छोड़ जाना।\nरात्रि के अन्तिम ... ...\n\nफिर नई उषा न बीते प्रात वापस ला सकी है,\nफिर न कोई यामिनी बीते प्रहर दोहर सकी है,\nइसलिये तुम हर प्रहर की याद सुमधुर छोड़ जाना।\nरात्रि के अन्तिम ... ...\n\nगीत का अस्तित्व गायक के बिना कुछ भी नहीं है,\nसाधना का मोल साधक के बिना कुछ भी नहीं है,\nयदि बनों मोती प्रिये तुम सीप मुझको ही बनाना।\nरात्रि के अन्तिम ... ...\n\nमैं तुम्हारा मौन मद्यप, तू मेरा निर्लिप्त साकी,\nआज मधु इतना पिलाओ, रह न जाये प्यास बाकी,\nमैं भुला दूँ भूत अपना और तुम गुजरा जमाना।\nरात्रि के अन्तिम प्रहर तक तुम न मुझसे दूर जाना।\n\n","author":"अमिताभ त्रिपाठी ‘अमित’","title":"रात्रि के अंन्तिम प्रहर तक तुम न मुझसे दूर जाना \/ अमित"},{"poem":"स्मृति के वे चिह्न उभरते हैं कुछ उजले कुछ धुंधले-धुंधले।\nजीवन के बीते क्षण भी अब कुछ लगते है बदले-बदले।\n\nजीवन की तो अबाध गति है, है इसमें अर्द्धविराम कहाँ\nहारा और थका निरीह जीव ले सके तनिक विश्राम जहाँ\nलगता है पूर्ण विराम किन्तु शाश्वत गति है वो आत्मा की\nज्यों लहर उठी और शान्त हुई हम आज चले कुछ चल निकले।\nस्मृति के वे चिह्न उभरते हैं ... ...\n\nछिपते भोरहरी तारे का, सन्ध्या में दीप सहारे का\nफिर चित्र खींच लाया है मन, सरिता के शान्त किनारे का\nथी मनश्क्षितिज डूब रही, आवेगोत्पीड़ित उर नौका\nमोहक आँखों का जाल लिये, आये जब तुम पहले-पहले।\nस्मृति के वे चिह्न उभरते हैं ... ...\n\nमन की अतृप्त इच्छाओं में, यौवन की अभिलाषाओं में\nहम नीड़ बनाते फिरते थे, तारों में और उल्काओं में\nफिर आँधी एक चली ऐसी, प्रासाद हृदय का छिन्न हुआ\nअब उस अतीत के खंडहर में, फिरते हैं हम पगले-पगले।\nस्मृति के वे चिह्न उभरते हैं ... ...\n\n\n","author":"अमिताभ त्रिपाठी ‘अमित’","title":"स्मृति के वे चिह्न उभरते हैं कुछ उजले कुछ धुंधले-धुंधले \/ अमित"},{"poem":"कैसी हवा चली उपवन में सहसा कली-कली मुरझाई।\nईश्वर नें निश्वास किया या विषधर ने  ले ली  जमुहाई।\nकैसी हवा चली उपवन में ... ....\n\nसाँझ ढले पनघट के रस्ते, मिली हुई क्या बात न जाने,\nसिर का घड़ा गिरा धरती पर, हँसनें का आवेग न मानें,\nहँसते-हँसते आँसू छलके, गालों का रक्तिम हो जाना,\nमद्यसिक्त स्वर में धीरे से, ’धत्’ कहके आगे बढ़ जाना,\nस्वप्न नहीं सच था परन्तु अब बात हो गई सुनी सुनाई।\nकैसी हवा चली उपवन में ... ....\n\nकुछ प्रसंग जीवन में आये, बन कर याद अतीत हो गये,\nपरिचय गाढ़ा हुआ किसी से आगे चल कर मीत हो गये,\nमीत प्रीति के आलिंगन में वर्षा ऋतु का गीत हो गया,\nपत्थर-पत्थर नाम हमारा गढ़वाली संगीत हो गया,\nकिन्तु दीप को लौ देकर फिर बाती उसने नहीं बढ़ाई।\nकैसी हवा चली उपवन में ... ....\n\nराह तके जीवन भर जिनका वे क्षण मिले उधार हो गये,\nदेहरी से आँगन तक में ही सावन के घन क्वार हो गये,\nजब-जब नीड़ बनाये हमनें झंझा को उपहार हो गये,\nमेरे काँच खिलौनें मन पर ऐसे विषम प्रहार हो गये,\nभोर हुई अपनें ही घर में किन्तु साँझ हो गई पराई।\nकैसी हवा चली उपवन में ... ....\n\n","author":"अमिताभ त्रिपाठी ‘अमित’","title":"कैसी हवा चली उपवन में सहसा कली-कली मुरझाई \/ अमित"},{"poem":"प्रीति अगर अवसर देती तो हमनें भाग्य संवारा होता।\nकमल दलों का मोह न करते आज प्रभात हमारा होता।\n\nनीर क्षीर दोनों मिल बैठे बहुत कठिन पहचान हो गई,\nकिन्तु नीर नें नाम खो दिया और क्षीर की शान खो गई,\nकाश! कभी प्रेमी हृदयों को विधि नें दिया सहारा होता।\nप्रीति अगर ... ...\n\nसिन्धु मिलन के लिये नदी नें क्या-क्या बाधायें तोड़ी थीं, \nजलधि अंक में मिल जानें की क्या-क्या आशायें जोड़ी थीं,\nनदी सिन्धु से प्रीति न करती क्यों उसका जल खारा होता।\nप्रीति अगर ... ...\n\nअनजानें अनुबन्ध हो गये, होने लगे पराये अपनें,\nश्यामाम्बर पर रजत कल्पना खींचा करती निशिदिन सपने,\nमीत तुम्हें जाना ही था तो पहले किया इशारा होता।\nप्रीति अगर ... ...\n\n","author":"अमिताभ त्रिपाठी ‘अमित’","title":"प्रीति अगर अवसर देती तो हमनें भाग्य संवारा होता \/ अमित"},{"poem":"पथ जीवन का पथरीला भी, सुरभित भी और सुरीला भी।\nगड्ढे, काँटे और ठोकर भी, है दृष्य कहीं चमकीला भी।\nपथ जीवन का पथरीला भी ... ...\n\nपथ के अवरोध हटाने में, कुछ हार गये कुछ जीत गये,\nचलते - चलते दिन माह वर्ष सदियाँ बीतीं युग बीत गये,\nफिर भी यह अगम पहेली सा रोमांचक और नशीला भी।\nपथ जीवन का पथरीला भी ... ...\n\nचलना उसको भी पड़ता है चाहे वह निपट अनाड़ी हो,\nचक्कर वह भी खा जाता है चाहे वह कुशल खिलाड़ी हो,\nसंकरी हैं गलियाँ, मोड़ तीव्र, है पंथ कहीं रपटीला भी।\nपथ जीवन का पथरीला भी ... ...\n\nजादूगर, जादूगरी भूल जाते हैं इसके घेरे में\nबनते मिटते हैं विम्ब कई इस व्यापक घने अंधेरे में,\nरंगों का अद्‍भुत मेल, कि कोई खेल, लगे सपनीला भी।\nपथ जीवन का पथरीला भी ... ...\n\nकौतूहल हैं मन में अनेक, उठते हैं संशय एक एक,\nहम एक गाँठ खोलते कहीं, गुत्थियाँ उलझ जातीं अनेक,\nनिर्माता इसका कुशल बहुत, पर उतना ही शर्मीला भी।\nपथ जीवन का पथरीला भी ... ...\n\n","author":"अमिताभ त्रिपाठी ‘अमित’","title":"पथ जीवन का पथरीला भी, सुरभित भी और सुरीला भी \/ अमित"},{"poem":"तुम मुझको उद्दीपन दे दो गीतों का उपवन दे दूँगा\nथोड़ा सा अपनापन देदो मैं सारा जीवन दे दूँगा।\n\nमेरा तुमको कुछ दे देना जगप्रचिलित व्यापार नहीं है\nऔर अपेक्षा रखना तुमसे बदले का व्यवहार नहीं है\nजैसे यदि आराधन देदो श्रद्धासिक्त सुमन दे दूँगा।\nतुम मुझको उद्दीपन दे दो ... ... ...\n\nदुस्साहस भी कर सकता हूँ यदि तुम सम्बल देती जाओ\nश्रम-सीकर से भय ही कैसा बस तुम आँचल झलती जाओ\nसच कह दूँ संकेत मात्र पर तारों भरा गगन दे दूँगा।\nतुम मुझको उद्दीपन दे दो ... ... ...\n\nकमल कपूर भाँति उर मेरा कोमल और अग्नि शंकित है\nजिस पर काला सा अतीत और धुंधला सा भविष्य अंकित है\nयदि इसका अभिसार कर सको युग प्रवाह नूतन दे दूँगा।\nतुम मुझको उद्दीपन दे दो ... ... ...\n\n","author":"अमिताभ त्रिपाठी ‘अमित’","title":"तुम मुझको उद्दीपन दे दो गीतों का उपवन दे दूँगा \/ अमित"},{"poem":"अपने दोष दूसरों के सिर पर मढ़ कर\nरोज घूँट-दो-घूँट दम्भ के पीते हैं।\nज्योति-पुंज के चिह्न टाँगकर दरवाजों पर \nअपने-अपने अंधकार में जीते हैं।\n\nप्रायः तन को ढकने में असमर्थ हुई,\nकब की जर्जर हुई या कहें व्यर्थ हुई,\nकिन्तु मोह के आगे हम ऐसे हारे \nरोज उसी चादर को बुनते सीते है।\nअपने-अपने अन्धकार में जीते है।\n\nजीवन एक पहेली है सबके आगे, \nपरिभाषाओं मे भी उग आते धागे,\nनिज मत की अनुशंसा में हैं व्यस्त सभी\nसबके अपने साधन और सुभीते है।\nअपने-अपने अन्धकार में जीते है।\n\nमहाबली भी यहाँ काल से छले गये, \nविश्वविजयआकांक्षी कितने चले गये\nकिन्तु आज भी रक्त रक्त का प्यासा है, \nशायद हम अनुभव के फल से रीते हैं\nअपने-अपने अन्धकार में जीते है।\n\nप्रवृत्तियाँ शिक्षा देतीं निर्लोभन की\nजोंक बताती बात रक्त के अवगुन की.\nअसमंजस मे निर्विकार हो बैठे ज्यों\nगीता के उपदेश हमी पर बीते हैं।\nअपने-अपने अन्धकार में जीते है।\n\n","author":"अमिताभ त्रिपाठी ‘अमित’","title":"अपने-अपने अंधकार में जीते हैं \/ अमित"},{"poem":"अनुकरण की\nहोड़ में अन्तःकरण चिकना घड़ा है\nऔर रिश्तों का पुराना व्याकरण\nबिखरा पड़ा है।\n\nदब गया है\nकैरियर के बोझ से मासूम बचपन\nअर्थ-वैभव हो गया है सफलता का सहज मापन\nसफलता के\nशीर्ष पर जिसके पदों का हुआ वन्दन\nदेखिये किस-किस की गर्दन को\nदबा कर वो खड़ा है।\nऔर रिश्तों का पुराना व्याकरण\nबिखरा पड़ा है।\n\nसीरियल के\nनाटकों में समय अनुबंधित हुआ है\nपरिजनो से वार्ता-परिहास क्रम\nखंडित हुआ है\nहै कुटिल\nतलवार अंतर्जाल का माया जगत भी\nप्रगति है यह या कि फिर विध्वंस\nका खतरा बड़ा है।\nऔर रिश्तों का पुराना व्याकरण\nबिखरा पड़ा है।\n\nनग्नता\nनवसंस्कृति की भूमि में पहला चरण है\nव्यक्तिगत स्वच्छ्न्दता ही प्रगतिधर्मी\nआचरण है\nनई संस्कृति के नये\nअवदान भी दिखने लगे अब\nआदमी अपनी हवस की दलदलों\nमें जा गड़ा है\nऔर रिश्तों का पुराना व्याकरण\nबिखरा पड़ा है।\n\n","author":"अमिताभ त्रिपाठी ‘अमित’","title":"रिश्तों का व्याकरण \/ अमित"},{"poem":"आओ साथी जी लेते हैं\nविष हो  या अमृत हो जीवन\nसहज भाव से पी लेते हैं\n\nसघन कंटकों भरी डगर है\nहर प्रवाह के साथ भँवर है\nआगे हैं संकट अनेक, पर\nपीछे हटना भी दुष्कर है।\nविघ्नों के इन काँटों से ही\nघाव हृदय के सी लेते हैं\nआओ साथी जी लेते है\n\nनियति हमारा सबकुछ लूटे\nमन में बसा घरौंदा टूटे\nजग विरुद्ध हो हमसे लेकिन\nजो पकड़ा वो हाथ न छूटे\nकठिन बहुत पर नहीं असम्भव\nइतनी शपथ अभी लेते हैं\nआओ साथी जी लेते है\n\nश्वासों के अंतिम प्रवास तक\nजलती-बुझती हुई आस तक\nविलय-विसर्जन के क्षण कितने\nपूर्णतृप्ति-अनबुझी प्यास तक\nबड़वानल ही यदि यथेष्ट है\nफिर हम राह वही लेते हैं\nआओ साथी जी लेते हैं\n\n","author":"अमिताभ त्रिपाठी ‘अमित’","title":"आओ साथी जी लेते हैं \/ अमित"},{"poem":"सपनों को कल रात जलाया\n\nहर करवट पर चुभते थे जो\nघुटन  बढ़ाते घुटते  थे जो\nमुझे पीसते पिसते  थे जो\nरोते कभी सिसकते थे जो\nमन पर भारी पत्थर रख कर\nउन्हें विदा का शीश नवाया\nसपनों को कल रात जलाया\n\nसुबह राख़ से झाँक रहे थे\nमुझ विस्मित को ताक रहे थे\nमेरे मन को आँक रहे रहे थे\nमन की दरकन टाँक रहे थे\nउनकी मन्दस्मित रेखा से \nमन ही मन मैं बहुत लजाया\nसपनो को कल रात जलाया\n\nसपनों में संवाद छिड़ा है\nऔर बीच में मौन खड़ा है\nजीवन बड़ा कि स्वप्न बड़ा है\nतर्कों का इक बोझ पड़ा है\nस्वप्न-प्रलोभन में आकर के\nमैंने ही ख़ुद को भरमाया\nसपनों को कल रात जलाया\n\nस्वप्नों से अब बोल रहा हूँ\nमन की पीड़ा खोल रहा हूँ\nअच्छे शब्द टटोल रहा हू\nहर अवसर को तोल रहा हूँ\nस्वप्नों मुझे छोड़ दो भाई\nआर्तनाद कर मैं चिल्लाया\nसपनो को कल रात जलाया\n\nलेगा कोई ज़िम्मेदारी?\nस्वप्नों की दे रहा सुपारी\nमैंने तो ये बाज़ी हारी\nजीत गया फिर वक़्त शिकारी\nरक्तबीज के वंशज स्वप्नों\nमुझको ही क्यों लक्ष्य बनाया\nसपनों को कल रात जलाया\n\n","author":"अमिताभ त्रिपाठी ‘अमित’","title":"सपनों को कल रात जलाया \/ अमित"},{"poem":"मैं अजन्मा,\nजन्मदिन किसका मनाऊँ?\n\nपंचभूतों के विरल संघात का?\nक्षरित क्षण-क्षण हो रहे जलजात का?\nदो दिनो के ठाट मृण्मय गात का\nया जगत की वासना सहजात का?\nकिसे निज-अस्तित्त्व का\nस्यन्दन बनाऊँ\nमैं अजन्मा\nजन्मदिन किसका मनाऊँ\n\nकिये होंगे जगत के अनगिनित फेरे\nमिले होंगे वास के लाखों बसेरे \nहैं कहाँ वो पूर्व के अवशेष मेरे?\nसर्वग्रासी हैं अदृश-पथ के अँधेरे\nसमय के किस बिन्दु पर\nटीका लगाऊँ\nमैं अजन्मा\nजन्मदिन किसका मनाऊँ?\n\nनित्य स्लथ होते हुये इस आवरण को\nदेखता हूँ शिथिल होते आचरण को\nखोजता हूँ लुप्त से अन्तःकरण को\nकहाँ पहुँचा! खोजता अपनी शरण को\nक्या अभीप्सित है,\nभ्रमित हूँ क्या बताऊँ?\nमैं अजन्मा\nजन्मदिन किसका मनाऊँ?\n\n","author":"अमिताभ त्रिपाठी ‘अमित’","title":"मैं अजन्मा, जन्मदिन किसका मनाऊँ \/ अमित"},{"poem":"एक जीवन जी गया मैं भी तुम्हारे साथ देखो\nमुदित मन मधु पी गया मैं भी तुम्हारे साथ देखो\n\nथीं  बहुत सी वर्जनाएं, सजग करती सी कथाएं\nकिन्तु हर प्रतिबन्ध पर विजयी हुई थीं भावनाएं\nलोक की उन रीतियों का, कुछ पुरातन नीतियों का\nअतिक्रमण कर ही गया मैं भी तुम्हारे साथ देखो\nएक जीवन जी गया...\n\nजब असंगत संधियों में छिपा इक अनुताप सा  है\nहृदयपथ का अनुसरण फिर क्यों जगत में पाप सा है\nकिन्तु जग-संवेदना पर, दबा कर निज वेदना को\nहोंठ अपने सी गया मैं भी तुम्हारे साथ देखो\nएक जीवन जी गया...\n\nसमय क्या कर भी सकेगा, हृदय के अनुबंध ढीले\nगरल पीने की कथा, कहते रहेंगें कंठ नीले\nकिन्तु आकुल निलय से फिर, आस की लघु दीपिका में\nजला इक बाती गया मैं भी तुम्हारे साथ देखो\nएक जीवन जी गया...\n\n","author":"अमिताभ त्रिपाठी ‘अमित’","title":"एक जीवन जी गया मैं भी तुम्हारे साथ देखो \/ अमित"},{"poem":"यद्यपि मैंने जीवन हारा\nमैं बीता कल हुआ तुम्हारा\n\nघिरती हैं सुरमई घटायें\nसंध्या के कंधों पर फिर से\nसरक गया आशा का सूरज\nआशंकाओं भरे क्षितिज से\nपूछ रहा अपने जीवन से\nक्या इच्छित था यही किनारा?\nमैं बीता कल हुआ तुम्हारा\n\nमिला अयाचित जो धन उसके\nरक्षण में सब शक्ति लगा दी\nकिन्तु चंचला ने यत्नों पर\nमेरे, निज तूलिका चला दी\nखड़ा अकिंचन सोच रहा हूँ\nकहाँ गया संसार हमारा\nमैं बीता कल हुआ तुम्हारा\n\nछलना के दुर्धर्ष पाश में\nबद्ध हो गया मन कुछ ऐसे\nस्वत्व भूल कर मायाजल में\nकूद गया मृगशावक जैसे\nहै विस्तृत मरुभूमि चतुर्दिक\nघिरा चेतना पर अधियारा\nमैं बीता कल हुआ तुम्हारा\n\nआत्मवंचना के इस पथ पर\nहो न जगत मेरा अनुगामी\nयद्यपि मेरी सीख व्यर्थ है\nमैं ही रहा न अपना स्वामी\nजीवन था अनमोल किन्तु\nगिर गया भूमि पर जैसे पारा\nमैं बीता कल हुआ तुम्हारा\n\n","author":"अमिताभ त्रिपाठी ‘अमित’","title":"मैं बीता कल हुआ तुम्हारा \/ अमित"},{"poem":"आकुल हो तुम बाँह पसारे\nकिन्तु देहरी पर रुक जाते\nअसमंजस में पाँव तुम्हारे\n\nअवहेलना जगत की करता\nहै, मन का व्याकरण निराला\nकिन्तु रीतियों की वेदी पर\nजलते स्वप्न विहँसती ज्वाला\nसब कुछ धुँधला-धुँधला दिखता\nनयन-नीर की नदी किनारे\nआकुल हो तुम बाँह पसारे\n\nसमझौतों में जीते-जीते\nमरुथल होती हृद्‌-फुलवारी\nमृदुजल का यदि स्रोत मिले तो\nविस्मय करती दुनिया सारी\nशुष्क काष्ठ पूजित होते हैं\nकाटे जाते हरे जवारे\nआकुल हो तुम बाँह पसारे\n\nपीड़ा, घुटन, असंतोषों को\nहँस कर सह लेना वाँछित है\nमन के अविकल भाव प्रदर्शन\nकी प्रत्येक कला लाँछित है\nनियति बता कर चुप करने को\nतत्पर हैं उपदेशक सारे\nआकुल हो तुम बाँह पसारे\n\nजड़ता का व्यामोह तोड़ना\nप्रायः यहाँ असम्भव सा है\nलहू-लुहान पंख हैं फिर भी\nपिंजरों का अभिमान सुआ है\nमुक्ति-कामना असह हुई तो\nपहुँचा देती संसृति पारे\nआकुल हो तुम बाँह पसारे\n\n","author":"अमिताभ त्रिपाठी ‘अमित’","title":"आकुल हो तुम बाँह पसारे \/ अमित"},{"poem":"एक भूल ऐसी जो मेरे जीवन का शृंगार हो गयी।\nभव-जलनिधि में भटकी नौका एक लहर से पार हो गयी\n\nसंचित पुण्य युगों का जैसे स्वयं मुझे फल देने आया\nआतप दग्ध पथिक पर जैसे कोई बदली कर दे छाया\nमेरे मानस की रचना ज्यों मूर्तिमान साकार हो गयी\nएक भूल ऐसी...\n\nविधना के विधान अनजाने, उसका लिखा कौन पहचाने\nकब अदृष्य बन्धन में कैसे, पूर्ण-अपरिचित बँधे अजाने\nअपनी अनुकृति अन्य हृदय में अपना ही विस्तार हो गयी\nएक भूल ऐसी...\n\nकभी स्वप्नवत लगी जुन्हाई, कभी चन्द्र की जल-परछाईं\nदेख रहा हूँ विस्मय से ज्यों भिक्षुक ने पारस-मणि पाई\nपावस ऋतु की तृषित सीप पर स्वाती की बौंछार हो गयी\nएक भूल ऐसी...\n\n","author":"अमिताभ त्रिपाठी ‘अमित’","title":"एक भूल ऐसी जो मेरे जीवन का \/ अमित"},{"poem":"कब किसी ने प्यार चाहा\nआवरण में प्यार के,\nबस, देह का व्यापार चाहा\n\nप्रेम अपने ही स्वरस की चाशनी में रींधता है\nशूल कोई मर्म को मीठी चुभन से बींधता है\nहै किसे अवकाश इसकी सूक्ष्मताओं को निबाहे\nलोक ने, तत्काल विनिमय \nका सुगम उपहार चाहा\nकब किसी ने प्यार चाहा\n\nप्रेम अपने प्रेमभाजन में सभी सुख ढूँढता है\nप्रीति का अनुबंध अनहद नाद जैसा गूँजता है\nहै किसे अब धैर्य जो सन्तोष का देखे सहारा\nलोक ने लघुकामना हित भी\nनया विस्तार चाहा।\nकब किसी ने प्यार चाहा\n\nप्रेम की मधु के लिये कुछ पात्र होते हैं अनोखे\nगहन तल, जो रहे अविचल, छिद्र के भी नहीं धोखे\nकागज़ी प्याले कहाँ तक इस तरल भार ढोते\nइसलिये परिवर्तनों का \nसरल सा उपचार चाहा।\nकब किसी ने प्यार चाहा\n\nशुद्धता मन की हृदय की और तन की माँगता है\nहाँ! परस्पर वेदनाओं को स्वयं अनुमानता है\nकिन्तु इस स्वच्छन्द युग की रीतियाँ ही हैं निराली\nप्रेम में उन्मुक्त विचरण का\nअगम अधिकार चाहा।\nकब किसी ने प्यार चाहा।\n\n","author":"अमिताभ त्रिपाठी ‘अमित’","title":"कब किसी ने प्यार चाहा \/ अमित"},{"poem":"गरल पिया जीवन भर जिसने, अमृत का रखवाला।\nकविता का वह काल पुरुष, था जिसका नाम निराला ।\n\nजीवन के झंझावतों से निशिदिन लड़ा अकेले,\nसह कर देखे दुख कोई, जो महाप्राण ने झेले,\nनहीं दीनता दिखलाई, था ऐसा साहस वाला।\nकविता का वह काल पुरुष, था जिसका नाम निराला।\n\nस्वर में स्वाभिमान का गर्जन, वाणी सरस्वती का नर्तन,\nनई भंगिमा, नव अभिव्यंजन, छन्द-रुप-रस का परिवर्तन,\nमत की परम्परा को जिसने तोड़ा वह मतवाला।\nकविता का वह काल पुरुष, था जिसका नाम निराला।\n\nरची भूमि जो उसने, उस पर फैला कुनबा सारा,\nकिन्तु किसी ने देखा क्या उस भिक्षुक को दोबारा,\nकहाँ तोड़ती सड़क किनारे पत्थर अब वह बाला।\nकविता का वह काल पुरुष, था जिसका नाम निराला।\n\nअवसादों के क्षण में भी वह जन से कभी विरक्‍त नहीं था,\nअपनी छवि की रक्षा के हित आत्ममुग्ध, अनुरक्‍त नहीं था,\nथा फक्कड़, जिसकी झोली में लाल करोड़ों वाला।\nकविता का वह काल पुरुष, था जिसका नाम निराला।\n\nतुलसी और राम दोनो के मन का कुशल चितेरा,\nस्मृति में सरोज की जिसने अपना दर्द उकेरा,\nक्षुद्र कुकुरमुत्‍ते को भी, सम्मान दिलाने वाला।\nकविता का वह काल पुरुष, था जिसका नाम निराला।\n\nकरुणा करो दलित जन पर, माँगा था प्रभु से किसने,\nबादल राग सुना कर हमको, मुग्ध किया था जिसने,\nभिक्षुक है उदास, रोती है शिला कूटती बाला।\nकविता का वह काल पुरुष, था जिसका नाम निराला।\n\n","author":"अमिताभ त्रिपाठी ‘अमित’","title":"कविता का वह काल पुरुष \/ अमित"},{"poem":"कैसी हवा चली उपवन में सहसा कली-कली मुरझाई।\nईश्वर नें निश्वास किया या विषधर ने ले ली जमुहाई।\nकैसी हवा चली उपवन में ... ....\n\nसाँझ ढले पनघट के रस्ते, मिली हुई क्या बात न जानें,\nसिर का घड़ा गिरा धरती पर, हँसनें का आवेग न मानें,\nहँसते-हँसते आँसू छलके, गालों का रक्तिम हो जाना,\nमद्यसिक्त स्वर में धीरे से, ’धत्’ कहके आगे बढ़ जाना,\nस्वप्न नहीं सच था परन्तु अब बात हो गई सुनी सुनाई।\nकैसी हवा चली उपवन में ... ....\n\nकुछ प्रसंग जीवन में आये, बन कर याद अतीत हो गये,\nपरिचय गाढ़ा हुआ किसी से आगे चल कर मीत हो गये,\nमीत प्रीति के आलिंगन में वर्षा ऋतु का गीत हो गया,\nपत्थर-पत्थर नाम हमारा गढ़वाली संगीत हो गया,\nकिन्तु दीप को लौ देकर फिर बाती उसने नहीं बढ़ाई।\nकैसी हवा चली उपवन में ... ....\n\nराह तके जीवन भर जिनका वे क्षण मिले उधार हो गये,\nदेहरी से आँगन तक में ही सावन के घन क्वार हो गये,\nजब-जब नीड़ बनाये हमनें झंझा को उपहार हो गये,\nमेरे काँच खिलौनें मन पर ऐसे विषम प्रहार हो गये,\nभोर हुई अपनें ही घर में किन्तु साँझ हो गई पराई।\nकैसी हवा चली उपवन में ... ....\n\n","author":"अमिताभ त्रिपाठी ‘अमित’","title":"कैसी हवा चली उपवन में \/ अमित"},{"poem":"जग तू मुझे अकेला कर दे।\n\nइच्छा और अपेक्षाओं में\nस्वार्थ परार्थ कामनाओं में\nश्लिष्ट हुआ मन अकुलाता ज्यों\nनौका वर्तुल धाराओं में\nसूना कर दे मानस का तट\nअब समाप्त यह मेला कर दे\nजग तू मुझे अकेला कर दे।\n\nसम्बन्धों के मोहजाल में\nगुँथा हुआ अस्तित्व हमारा\nचक्रवात में तृण सा घूर्णित\nखोज रहा है विरल किनारा\nमन-मस्तक के संघर्षों का\nदूर अनिष्ट झमेला कर दे\nजग तू मुझे अकेला कर दे।\n\nव्यक्ति कहाँ मिलते हैं\nमिलतीं, रूपाकार हुई तृष्णायें\nटकराते विपरीत अभीप्सित\nपैदा होती हैं उल्कायें\nतम की यह क्रीड़ा विनष्ट हो\nउस प्रभात की वेला कर दे\nजग तू मुझे अकेला कर दे।\n\n","author":"अमिताभ त्रिपाठी ‘अमित’","title":"जग तू मुझे अकेला कर दे \/ अमित"},{"poem":"जब जीवन की साँझ ढले तुम दीप जलाने आ जाना।\nकुछ प्रभात कुछ दोपहरी की याद दिलाने आ जाना। \n\nकंचन-कंचन घूम रहीं तुम मैं चन्दन-चन्दन फिरता\nमैने तो संतोष कर लिया तुमको ठाँव नहीं मिलता\nजब मृगतृष्णा का भ्रम टूटे प्यास बुझाने आ जाना\nजब जीवन की साँझ ढले ...\n\nचढ़ा हुआ सौन्दर्य तुम्हारा मेरी साँसें घुटी-घुटी\nतुमने धरा छोड़ दी कब की चाल मेरी घिसटी-घिसटी\nयौवन पवन शिथिल हो जाये मन बहलाने आ जाना\nजब जीवन की साँझ ढले ...\n\nलघु को विस्तृत कर देते जो कुछ प्रबुद्ध ऐसे भी हैं\nरस पीकर अदृष्य हो जाते रसिक शुद्ध ऐसे भी हैं\nजब मेरा मूल्यांकन कर लो अंक बताने आ जाना\nजब जीवन की साँझ ढले ...\n\n","author":"अमिताभ त्रिपाठी ‘अमित’","title":"जब जीवन की साँझ ढले \/ अमित"},{"poem":"मैं आँखें मूँदें सुनूँ और तुम गाओ,\nमैं अपलक रूप निहारूँ तुम मुस्काओ।\n\nकर से कर खेल रहे हों,\nअधरों से अधर जुड़े हों,\nप्रश्वासों निश्वासों के \nझोंके उखड़े-उखड़े हों,\nतुम शीश उठाकर धीमे से\nहँस दो फिर रत हो जाओ।\n\nमैं आँखें मूँदें सुनूँ और तुम गाओ।\n\nअधरों के आकर्षण से\nगति हृदयों की मिल जाये,\nबंधन इतना दृढ़ कर दो\nबस प्राण निकल ही जाये,\nतुम मुझे छिपा लो अंतर में\nया फिर मुझमें छिप जाओ।\n\nमैं आँखें मूँदें सुनूँ और तुम गाओ।\n\nहैं मिले आज जो क्षण वे\nकल भी हों बहुत कठिन है,\nवैसे भी मानव तन की\nयह आयु मात्र दो दिन है,\nफिर क्यों न आज इस क्षण को\nपूरा पूरा जी जाओ।\n\nमैं आँखें मूँदें सुनूँ और तुम गाओ।\n\n","author":"अमिताभ त्रिपाठी ‘अमित’","title":"मैं आँखें मूँदें सुनूँ और तुम गाओ \/ अमित"},{"poem":"यदि तुम्हें मैं भूल पाता,\nजगत के सारे सुखो को \nस्वयं के अनुकूल पाता\nयदि तुम्हे मै भूल पाता।\n\nभूल पाता मैं तुम्हारी साँस की पुरवाइयों को,\nकुन्तलों में घने श्यामल मेघ की परछाइयों को,\nभटकता हूँ शिखर से लेकर अतल गहराइयों तक,\nखोजता हूँ कहीं अपनी चेतना का कूल पाता\nयदि तुम्हें मैं भूल पाता।\n\nचित्र जैसे खिंचे हैं हृद्‌-पटल पर वे घड़ी-पल-छिन,\nसाथ रहती स्वर-लहरियों की मधुर गुंजार निशिदिन,\nयाद आती मिलन की अनुगन्ध भूषण से, वसन से,\nसोचता है मन पुनः तरु-वल्लरी सा झूल पाता\nयदि तुम्हें मैं भूल पाता।\n\nउधर चल-दर्पण-सदृश मन पर न कोई बिम्ब ठहरे,\nनित नये सन्देह-भय-संशय रहे हर ओर बिखरे,\nइधर कितनी विघ्न-बाधायें बदल कर रूप आतीं,\nविकल-अन्तर कहीं अपनी वेदना का मूल पाता\nयदि तुम्हें मैं भूल पाता।\n\nरहस्यांकित हैं नियति की लेखनी के चित्र सारे,\nलिखा क्या प्रारब्ध में होनी लगाये किस किनारे,\nजगत का प्रतिभास मन की देहरी को लांघता है,\nबहुत गहरा चुभ गया जो यदि निकल वह शूल पाता\nयदि तुम्हें मैं भूल पाता।\n\n","author":"अमिताभ त्रिपाठी ‘अमित’","title":"यदि तुम्हें मैं भूल पाता \/ अमित"},{"poem":"भय कहीं विश्राम लेने जा रहा है\nभोर का तारा नज़र बस आ रहा है\nऔर अब पहली किरन मुस्का रही है\nरात देखो जा रही है।\n\nफड़फड़ाये पंख पीपल के\nकि पत्ते पक्षियों के\nझुण्ड वापस जा रहे हैं\nनगर के उपरक्षियों के\nठण्ड से सिकुड़ी हवा\nमानो पुनः गति पा रही है।\nरात देखो जा रही है।\n\nमौन था अभिसार फिर भी\nमुखर है अभिव्यक्ति उसकी\nजागरण के चिह्न आँखों में\nलटें हैं मुक्त जिसकी\nभींचती रसबिम्ब\nआँगन पार करती आ रही है।\nरात देखो जा रही है।\n\nयंत्र-चालित से उठे हैं हाथ\nयह क्या? पार्श्व खाली\nकहा दर्पण ने मिटा लो\nवक्त्र से सिन्दूर, लाली\nरात्रि के मधुपान की\nस्मृति हृदय सहला रही है।\nरात देखो जा रही है।\n\nफिर उड़ेला चिमनियों ने\nज़हर सा वातावरण में\nहुआ कोलाहल चतुर्दिक\nउठो, भागो चलो रण में\nस्वप्न-समिधा ,\nजीविका की वेदिका सुलगा रही है।\nरात देखो जा रही है।\n\n","author":"अमिताभ त्रिपाठी ‘अमित’","title":"रात देखो जा रही है \/ अमित"},{"poem":"आज कर दूँ स्वयं अपने हाथ से श्रृंगार सारा,\nतुम कहो तो...\n\nवेणियों में गूँथ दूँ सुरलोक की नीहारिकायें,\nमाँग-बेदी में सजा दूँ कलानिधि की सब कलायें,\nऔर माथे पर लगा दूँ भोर का पहला सितारा,\nतुम कहो तो...\n\nपुष्पधन्वा का बना दूँ चाप इस भ्रू-भंगिमा को,\nकरुँ उद्दीपित दृगों में स्वप्नदर्शी लालिमा को,\nऔर पलकों पर सजा दूँ कल्पना का भुवन सारा,\nतुम कहो तो...\n\nबाल-रवि की अरुणिमा लाकर कपोलों पर लगा दूँ,\nरक्त-पाटल-पत्र को रसबिम्ब का लेपन बना दूँ,\nचिबुक पर अंकित करूँ रतिनाथ का लघु-बिन्दु प्यारा,\nतुम कहो तो...\n\nगले डालूँ दिव्य-मुक्ताहार ये नक्षत्र-तारे,\nमलय-चन्दन-चित्र खीचूँ रूप-शिखरों पर तुम्हारे,\nमोंगरे की सघन लड़ियों को करूँ कंचुक तुम्हारा,\nतुम कहो तो...\n\nबाँध दूँ कटिसूत्र में संसार के शुभ-रत्न सारे,\nऔर नीवी-बन्ध को नक्षत्र-पति आकर सँवारे,\nशाटिका के लिये लाऊँ झिलमिलाती सुवसुधारा,\nतुम कहो तो...\n\nस्वर्ण-नूपुर से सजा दूँ तप्त-कांचन सा सुगढ़ तन, \nदीप्त-मणियों से बनाऊँ कुन्डल औऽ केयूर-कंगन,\nरक्त-किसलय के सुरस से फिर महावर दूँ तुम्हारा,\nतुम कहो तो...\n\nमुग्ध होकर फिर निहारू स्वयं ही अपनी कला को,\nईर्ष्या से दग्ध देखूँ क्षीरशयिनी चंचला को,\nसोचता हूँ कहीं मोहित हो न जाये सृजनहारा,\n\nआज कर दूँ स्वयं अपने हाथ से शृंगार सारा\nतुम कहो तो...\n\nशब्दार्थ:\nकलानिधि=चन्द्रमा, चाप=धनुष, पुष्पधन्वा=कामदेव, रसबिम्ब = ओष्ठ = होंठ,  चिबुक=ठोढ़ी, रतिनाथ = कामदेव, नीवी-बन्ध = नाड़े की गाँठ, नक्षत्रपति = सूर्य, शाटिका = साड़ी, (सु)वसुधारा = आकाशगंगा, कुण्डल = कान का आभूषण, केयूर-कंगन = बाज़ूबन्द और कंगन, क्षीर-शयिनी चंचला = लक्ष्मी।\n\n","author":"अमिताभ त्रिपाठी ‘अमित’","title":"स्वयं अपने हाथ से श्रृंगार सारा \/ अमित"},{"poem":"एक बूँद गहरा पानी भी\nसौ जलयान डुबो सकता है\nहाँ! ऐसा भी हो सकता है\n\nपीड़ा की अनछुई तरंगे\nजब मानस-तट से टकरातीं\nकुछ फेनिल टीसें बिखराकर\nआस-रेणु भी संग ले जातीं\nइस तरंग-क्रीड़ा से मन को\nबहला तो लेता हूँ फिर भी\nधैर्य-पयोनिधि का इक आँसू\nसौ बड़वानल बो सकता है\nहाँ! ऐसा भी हो सकता है\n\nतथाकथित प्रेमों में उलझी\nदेखीं देह-कथायें कितनी\nक्षण-उत्साही त्वरित वेग की\nचमकीली उल्कायें कितनी\nपोर-पोर रससिक्त दिखा है\nकिन्तु कलश रीता है फिर भी\nसत्य-स्नेह का दावानल तो \nचित्ताकाश बिलो सकता है\nहाँ! ऐसा भी हो सकता है\n\nलक्ष्य, अलक्ष्य रहा जीवन भर\nथकित पाँव, पड़ गये फफोले\nप्रत्याशा में हमने कितने\nसुविज्ञात संबन्ध टटोले\nमेघाच्छन्न अमा-रजनी में\nकिंचित शब्द दिखा दें रस्ता\nकिन्तु दिवस के कोलाहल में\nराही प्रायः खो सकता है\nहाँ! ऐसा भी हो सकता है\n\n","author":"अमिताभ त्रिपाठी ‘अमित’","title":"हाँ ऐसा भी हो सकता है \/ अमित"},{"poem":"मुझे याद आई धरती की।\n\nमैनें देखा,\nमैनें देखा\nक्षीणकाय तरुणी, वृद्धा सी\nलुंचित केश, वसन मटमैले, निर्वसना सी\nघुटनों को बाँहों में कस कर देह सकेले\nमुझे याद आई गंगा की।\n\nमैनें देखा,\nमैनें देखा\nबीड़ी से चिपके बचपन को\nकन्धे पर बोरा लटकाये, मनुज-सुमन को\nसड़ते कचरे से जो बीन रहा जीवन को\nमुझे याद आई प्रायः सूकर छौनों की।\n\nमैनें देखा,\nमैनें देखा\nकमरे की दीवाल-घड़ी का सुस्त पेण्डुलम\nधक्कों से ठेलता समय को, धीरे-धीरे\nटन-टन की ध्वनि भी आती ज्यों दूर क्षितिज से\nमुझे याद आई दादी की।\n\nमैनें देखा,\nमैनें देखा\nगया न देखा फिर कुछ मुझसे\nदिनकर के वंशज समस्त ले रहे वज़ीफे\nअंधियारों से\nमंचों पर सन्नाटा फैला, आती है आवाज़ सिर्फ़ अब,\nगलियारों से\nआँखें करके बन्द सोचता हूँ अच्छा है\nनेत्रहीन होने का सुख कितना सच्चा है\nतब से आँख खोलने में भी डर लगता है\nरहता है कुछ और, और मुझको दिखता है।\n\n","author":"अमिताभ त्रिपाठी ‘अमित’","title":"मुझे याद आई धरती की \/ अमित"},{"poem":"था यहाँ बहुत एकान्त, बंधु\nनीरव रजनी-सा शान्त, बंधु\nदुःख की बदली-सा क्लान्त, बंधु\nनौका-विहार दिग्भ्रान्त, बंधु!\n\nतुम ले आये जलती मशाल\nउर्जस्वित स्वर देदीप्य भाल\nहे! कविता के भूधर विशाल\nगर्जित था तुममें महाकाल\n\nभाषा को दे नव-संस्कार\nवर्जित-वंचित को दे प्रसार\nकविता-नवीन का समाहार\nकरने में जीवन दिया वार\n\nविस्मित है जग लख, महाप्राण!\nअप्रतिहत प्रतिभा के प्रमाण\nनर-पुंगव तुमने सहे बाण\nनिष्कवच और बिन सिरस्त्राण\n\nअब श्रेय लूटने को अनेक\nदादुर मण्डलियाँ रहीं टेक\nकैसा था साहित्यिक विवेक\nछिटके थे करके एक-एक\n\nझेले थे कितने दाँव बंधु\nदृढ़ रहे तुम्हारे पाँव बंधु\nहै, यह मुर्दों का गाँव बंधु\nबाँधो न नाव इस ठाँव बंधु\n\n","author":"अमिताभ त्रिपाठी ‘अमित’","title":"बसन्त पंचमी पर निराला-स्मृति \/ अमित"},{"poem":"फिर क्यों मन में संशय तेरे\nजब-जब दीप जलाये तूने\nदूर हुये हैं घने अंधेरे\nफिर क्यों मन में संशय तेरे\n\nस्वयं शीघ्र धीरज खोता है\nक्रोध कि ऐसा क्यों होता है\nनियति नवाती शीश उसी को\nजो सनिष्ठ इक टेक चले रे\nफिर क्यों मन में संशय तेरे\n\nवीर पराजित हो सकते हैं\nजय की आस नहीं तजते हैं\nनिष्प्रभ होकर डूबा सूरज\nतेजवन्त हो उगा सवेरे\nफिर क्यों मन में संशय तेरे\n\nजग में ऐसा कौन भला है\nजिस पर समय न वक्र चला है\nधवल-वर्ण हिमकर को भी तो\nग्रस लेते हैं तम के घेरे\nफिर क्यों मन मे संशय तेरे\n\nमान झूठ अपमान झूठ है\nजीवन का अभिमान झूठ है\nजग-असत्य की प्रत्यंचा पर\nसायक हैं माया के प्रेरे\nफिर क्यों मन में संशय तेरे\n\n","author":"अमिताभ त्रिपाठी ‘अमित’","title":"फिर क्यों मन में संशय तेरे \/ अमित"},{"poem":"जितना अधिक पचाया जिसने\nउतनी ही छोटी डकार है\nबस इतना सा समाचार है\n\nनिर्धन देश धनी रखवाले\nभाई चाचा बीवी साले\nसबने मिलकर डाके डाले\nशेष बचा सो राम हवाले\nफिर भी साँस ले रहा अब तक\nकोई दैवी चमत्कार है\nबस इतना सा समाचार है\n\nचादर कितनी फटी पुरानी\nपैबन्दों में खींचा-तानी\nलाठी की चलती मनमानी\nहैं तटस्थ सब ज्ञानी-ध्यानी\nजितना ऊँचा घूर, दूर तक\nउतनी मुर्ग़े की पुकार है\nबस इतना सा समाचार है\n\nपढ़े लिखे सब फेल हो गये\nकोल्हू के से बैल हो गये\nचमचा, मक्खन तेल हो गये\nसमीकरण बेमेल हो गये\nतिकड़म की कमन्द पर चढ़कर\nसिद्ध-जुआरी किला-पार है\nबस इतना सा समाचार है\n\nजन्तर-मन्तर टोटका टोना\nबाँधा घर का कोना-कोना\nसोने के बिस्तर पर सोना\nजेल-कचेहरी से क्या होना\nकरे अदालत जब तक निर्णय\nधन-कुनबा सब सिन्धु-पार है\nबस इतना सा समाचार है\n\nमन को ढाढस लाख बधाऊँ\nचमकीले सपने दिखलाऊँ\nपरी देश की कथा सुनाऊँ\nघिसी वीर-गाथायें गाऊँ\nकिस खम्भे पर करूँ भरोसा\nसब पर दीमक की कतार है\nबस इतना सा समाचार है\n\n","author":"अमिताभ त्रिपाठी ‘अमित’","title":"जितना अधिक पचाया जिसने \/ अमित"},{"poem":"रिसने लगा है पानी\nपसीजी दीवारों से\nआँखों से अब\nऔर आँसू नहीं पिये जाते\nपहले रंग उतरा\nऔर अब उखड़ने लगा है\nपलस्तर भी\nदीवार की कुरूपता\nउजागार हो रही है \nधीरे-धीरे\nव्यर्थ-आशा के गारे में\nजकड़ी हैं\nकसमसाती ईंटें\nकब तक और कहाँ तक?\n\nजीवन!\nमखमल में लिपटा\nकूड़े का ढेर\nकृत्रिम गन्धों से सुवासित\nअन्तस्तल से असम्पृक्त\nएक अन्तहीन विडम्बना\n\nप्लास्टिक के फूलों जैसे\nऋतु-निरपेक्ष\nसंवेदनाओं के ब्लैक-होल\nयंत्रचालित यंत्रणा \nके आविष्कारक और नियंत्रक \nइस युग के ईश्वर\n\nजीविका के भार से\nलहूलुहान!\nखोजता,\nअपने अस्तित्त्व के\nसमाधान\nहर चेहरे से पूछता है\nउसकी पहचान\nहे! सृष्टि की कृति\nमहान!!\nक्या इसीलिये किया था\nमेरा वरण?\nक्या यही है\nसहस्राब्दियों का\nतुम्हारा विकास?\nया तुम्हारी बुद्धि का\nअपशिष्ट!\nगुफायें साक्षी हैं\nकितनी लुभावनी थी\nतुम्हारी किलकारी\nआज अन्तरिक्ष में\nगूँजता है तुम्हारा\nक्रूर अट्टहास!\nकिसका परिहास?\n\nरक्त के समुद्र में\nसमाने को तत्पर\nसभ्यता\nकृत्रिमता से आबद्ध\nजीवन की हर व्यथा\nनकली ने \nप्रचलन से बाहर कर दिया\nअसली को\nआँगन में कैक्टस\nऔर मरुथल में तुलसी\n\nहृदय की हर चीत्कार\nअरण्यरोदन\nहर सम्बोधन\nएक प्रलाप\n\n","author":"अमिताभ त्रिपाठी ‘अमित’","title":"एक अन्तहीन कविता \/ अमित "},{"poem":"कभी - कभी जो नीति हमें चलना सिखलाती है।\nकभी वही हमको इच्छित पथ से भटकाती है।\n\nकभी - कभी मन का सूनापन अच्छा लगता है।\nकभी - कभी सूनेपन से तबीयत घबराती है।\n\nकभी - कभी हम भरी भीड़ मे रहे अकेले से,\nकभी अकेले में यादों की भीड़ सताती है।\n\nकभी - कभी मिलने की इच्छा पागल कर देती,\nकभी - कभी मिल जाने पर तबीयत उकताती है।\n\nकभी - कभी यूँ ही सोचा तत्काल हुआ करता,\nकभी - कभी छोटी सी आशा उम्र बिताती है।\n\nकभी - कभी हम ईश्‍वर के अत्यन्त कृतज्ञ हुये,\nकभी - कभी उनके विवेक पर चिढ़ सी आती है।\n\nकभी - कभी खुशियाँ ही मन को विचलित कर देतीं,\nकभी - कभी मन की पीड़ा भी मन बहलाती है।\n\nकभी - कभी वर्षों तक कोई गीत नहीं बनता।\nकभी - कभी हर पंक्ति स्वयं कविता हो जाती है।\n\n","author":"अमिताभ त्रिपाठी ‘अमित’","title":"कभी - कभी जो नीति हमें चलना \/ अमित "},{"poem":"जी को जी भर रो लेने दो\nआँखों को जल बो लेने दो\nकिसी और को बतलाना क्या\nमन थक जाये सो लेने दो\n\n\nकिसने समझी पीर पराई\nफिर क्यों सबसे करें दुहाई\nजिससे मन विचलित है इतना\nहै अपनी ही पूर्व - कमाई\n\n\nछिछले पात्र रीतते-भरते\nक्षण-क्षण, नये रसों में बहते\nतृष्णा की इस क्रीड़ा को हम\nशोक-हर्ष से देखा करते\n\n\nकरते हैं यत्नों का लेखा\nखिंचती चिंताओं की रेखा\nलक्ष्य-परीक्षा में अधैर्य को\nप्रायः असफल होते देखा\n\n\nकैसी उलझी मनोदशा है\nतम में लिपटी हुई उषा है\nअनिश्चयों का दीर्घ दिवस फिर\nभय-आच्छादित घोर-निशा है\n\n\nसरल हृदय के लिये कठिन है\nकिसका मन किस भाँति मलिन है\nविश्वासों पर संकट कितने\nसाँस-साँस जैसे साँपिन है\n\n\nनहीं! किसी का दोष नहीं है\nकिसी मनुज पर रोष नहीं है\nमन की उथल-पुथल है थोड़ी\nहै प्रतीति पर तोष नहीं है।\n\n\nकितनी लम्बी कहूँ कहानी\nबात रहेगी वही पुरानी\nफिर-फिर जीवित हो जाते हैं\nप्रेत-कथा से राजा-रानी\n\n","author":"अमिताभ त्रिपाठी ‘अमित’","title":"जी को जी भर रो लेने दो \/ अमित "},{"poem":"शब्द स्वयं चुनते हैं, अपनी राह \nबैसाखियों पर टिके शब्द\nहो जाते हैं धराशायी\nबैसाखियों के टूटते ही|\nबहुत पाले और संवारे हुये शब्द भी\nगल जाते हैं, समय की आंच में\nजीवित रह जाते हैं वे शब्द\nजिन्होने\nछुआ हो जीवन को\nबहुत समीप से \nइन्ही में से कुछ \nहो जाते हैं \nशब्दकार से स्वतन्त्र\nऔर उनसे भी बड़े\nअतिक्रमण करके काल का \nयही कालजयी\nहो जाते हैं \nअपौरुषेय!\n\n","author":"अमिताभ त्रिपाठी ‘अमित’","title":"अपौरुषेय \/ अमित "},{"poem":"आज भी वहीं खड़ा उद्दीप्त\nविश्वधारा में मैं निरुपाय\nखोजता हूँ बस एक आलम्ब\nयजन करने का तुच्छ उपाय\n\nनिशा है आज हुई शशि-मुक्त\nकिरण भी आशा की है लुप्त\nजानता होगा विश्वाधार\nजीव  फिर क्यों शरीर से युक्त\n\nसंकलित है स्मृति अवशेष\nभग्न उस रेत-भीति के चिह्न\nजिसे देने को नूतन रूप \nहो गये थे दो पथिक अभिन्न\n\nजीव का प्रेम जीव से किन्तु\nशरीरों का कैसा भ्रम जाल\nरहा करता जल सागर मध्य\nहो सका क्या जलगत पाताल\n\nहवा गति हेतु चाहती दाब\nनदी को नीचे तल की चाह\nकिन्तु भौतिक नियमों से दूर\nभावनाओं का अतुल प्रवाह\n\nजिसे पाने में लगते वर्ष\nबीत जाते कितने मधुमास\nवही क्षण रुकते यदि पल चार\nन हटता मन से निज विश्वास\n\nहो गई उषा भी तमलिप्त\nखो गया उसका भी अभिमान\nक्षितिज के बीच बैठती कभी\nपहनकर कुछ अरुणिम परिधान\n\nइन्दु ने अपनी किरण समेट\nसमय से पूर्व किया प्रस्थान\nसाथ देने तारा-नक्षत्र \nहो गये हैं सब अन्तर्ध्यान\n\nइस अंधेरे में किसी के नाम का दीपक जलाये\nढूँढता बिछड़े स्वजन को भूल वो इस राह आये\nभूल वो इस राह आये।\n\n","author":"अमिताभ त्रिपाठी ‘अमित’","title":"आज भी वहीं खड़ा उद्दीप्त \/ अमित "},{"poem":"इस बार आओगे तो पाओगे...\n\nनये फ्रेम में लगा दी है\nमैनें अपनी और तुम्हारी तस्वीर,\nनिहारती हूँ मेरे कन्धे पर रखे\nतुम्हारे हाथ\nऔर तुम्हारे चेहरे की मुस्कान को...\n\nइस बार आओगे तो पाओगे\nबालकनी में रखे हैं\nमैंनें सात गमले\nतुम्हारी सुधियों के पौधे लगाकर\nरोज़ सींचती हूँ उन्हें\nअपने स्पर्श से \nऔर छलक आये आँसुओं से...\n\nइस बार आओगे तो पाओगे\nमैंनें सजा कर रखी है\nतुम्हारी कलम,\nजिसे तुम भूल गये थे\n(हमेशा की तरह)\nऔर वो कप भी\nजिससे तुमने चाये पी थी\nजाने से पहले...\n\nइस बार आओगे तो पाओगे\nमेरे कानों के ऊपर\nउग आये हैं \nचाँदी के धागे\nतुम्हारे चेहरे से निकली किरण\nमेरी आँखों में समाने से पहले\nआयेगी निर्जीव शीशे से\nछनकर...\n\nइस बार आओगे तो पाओगे\nमैं लड़ रही हूँ\nअपनी ही परछाई से\nबन्द कर दिये हैं\nरोशनदान\nबुझा दिये हैं\nबल्ब और ट्यूब\nओढ़ ली है \nएक मोटी चादर\nतुम्हारे वादों की...\n\nइस बार आओगे तो पाओगे\nमैंने हटा दी है\nकॉलबेल,\nतभी से बन्द हैं ये दरवाज़े\nतुम्हारी उस ख़ास दस्तक \nकी प्रतीक्षा में\nजिसे केवल मैं जानती हूँ।\n\nतुम, \nकब आओगे?...\n\n","author":"अमिताभ त्रिपाठी ‘अमित’","title":"इस बार आओगे तो पाओगे \/ अमित "},{"poem":"जलती हैं हमारी हड्डियाँ\nसमिधा बन कर\nहमारा ही श्रम बनता है\nहविष्य\nऔर प्रज्ज्वलित करते हैं उसे\nहमारे ही श्रम-बिन्दु\nघृत बन कर\nपड़ता है, हमारे समर्पण का तुलसीदल\nभोग की हर वस्तु में\nलेकिन!\nप्रसाद की कतार में \nहोते हैं सबसे बाद में\nपहुँचते-पहुँचते जहाँ तक\nहो जाता है रिक्त\nथाल प्रसाद का।\n\n","author":"अमिताभ त्रिपाठी ‘अमित’","title":"प्रसाद \/ अमित "},{"poem":"मैनें देखा,\nमैनें देखा\nजीर्ण श्वान-तनया के तन से\nलिपट रहे कुछ मोटे झबरीले पिल्लों को\nरक्त चूसते से थे जैसे शुष्क वक्ष से\nमुझे याद आई धरती की।\n\nमैनें देखा,\nमैनें देखा\nक्षीणकाय तरुणी, वृद्धा सी\nलुंचित केश, वसन मटमैले, निर्वसना सी\nघुटनों को बाँहों में कस कर देह सकेले\nमुझे याद आई गंगा की।\n\nमैनें देखा,\nमैनें देखा\nबीड़ी से चिपके बचपन को\nकन्धे पर बोरा लटकाये, मनुज-सुमन को\nसड़ते कचरे से जो बीन रहा जीवन को\nमुझे याद आई प्रायः सूकर छौनों की।\n\nमैनें देखा,\nमैनें देखा\nकमरे की दीवाल-घड़ी का सुस्त पेण्डुलम\nधक्कों से ठेलता समय को, धीरे-धीरे\nटन-टन की ध्वनि भी आती ज्यों दूर क्षितिज से\nमुझे याद आई दादी की।\n\nमैनें देखा,\nमैनें देखा\nगया न देखा फिर कुछ मुझसे\nदिनकर के वंशज समस्त ले रहे वज़ीफे\nअंधियारों से\nमंचों पर सन्नाटा फैला, आती है आवाज़ सिर्फ़ अब,\nगलियारों से\nआँखें करके बन्द सोचता हूँ अच्छा है\nनेत्रहीन होने का सुख कितना सच्चा है\nतब से आँख खोलने में भी डर लगता है\nरहता है कुछ और, और मुझको दिखता है।\n\n","author":"अमिताभ त्रिपाठी ‘अमित’","title":"मैने देखा \/ अमित "},{"poem":"ड्राइंग रूम में अपना एक चित्र लगाया है\nजो मुझे आकर्षक दिखाता है\nपर मेरे जैसा नहीं दिखता\nएक तख्ती दरवाजे पर\nउपाधियां दर्शाती है, मेरी\nजिन्हें मैं जानता हूँ कि कागजी हैं\nऔर ओढे रहता हूँ एक गंभीरता\nकि लोग बहुत नजदीक न आ जाँय\nजान लें मेरी वास्तविकता\nलेकिन कभी-कभी सोचता हूँ\nकि देंखूं\nइन सबके बिना\nमैं कैसा लगता हूँ|\n\n","author":"अमिताभ त्रिपाठी ‘अमित’","title":"वास्तविकता \/ अमित "},{"poem":"अच्छा हुआ तुम नहीं आये\nशोक सभा थी \nतुम्हारी ही मृत्यु की\nयाद किया सभी ने तुम्हें\nगुण गाये गये तुम्हारे\nरहा दो मिनट? \nका मौन भी\nचर्चा थी, अंदेसा था सभी को\nतुम्हारी मृत्यु का\nपुष्टि नहीं की किसी ने\nअफ़वाह की\nजैसे सभी को प्रतीक्षा थी \nइसी बात की\nमै भी चुप रहा सब जान कर\nफिर सोचा\nसच होकर भी शर्मिन्दा हो \nक्या सचमुच तुम जिन्दा हो\nहर झूठ से डरते हो\nमुझे तो लगता है \nतुम रोज़ मरते हो\nसभा समाप्त हुई\nहम घर आये\nअब क्यों खड़े हो मुहँ लटकाये\nअरे भाई अच्छा हुआ\nतुम नहीं आये।\n\n","author":"अमिताभ त्रिपाठी ‘अमित’","title":"सत्य की शोक-सभा \/ अमित "},{"poem":"हे! हिन्दी के रुद्रावतार!\nभाषानिधि अम्बुधि महाकार\nकविता-नवीन के शिल्पकार\nजीवनी शक्ति जो दुर्निवार\nअर्पित तुमको यह पुष्पहार\nचन्दन है!\n\nगंगा-यमुना उच्छ्‍वसित धार\nकहती निजस्मृति को उघार\nतुमसे भवाब्धि भी गया हार\nहे पुरुष केशरी नमस्कार\nकरता युग तुमको बार-बार\nवन्दन है!\n\nजड़ता-गज-मस्तक पर प्रहार\nकर, सिंहनाद सा स्वर उचार\nवह नई चेतना, नव प्रसार\nकविता जब पहुँची दीन-द्वार\nस्लथ भिक्षुक की बेबस पुकार\nक्रन्दन है!\n\nउद्भट ज्ञानी थे तुम भगवद्गीता के\nदेखे कैसे रामाभ नयन सीता के\nझेले थे तुमने विरह स्वपरिणीता के\nसंतप्त-शोक निज-कन्या सुपुनीता के\nकवि अश्रु तुम्हारा, अश्रु नहीं\nअंजन है!\n\nहे! सरस्वती के पुत्र, स्वयं चतुरानन\nने गढ़ा तुम्हे देकर गर्वीला आनन\nलेखनी-विराजे आकर स्वयं गजानन\nवपु जैसे कवि का रूप धरे पंचानन\nबिखरी कविता-कौमुदी-कीर्ति जिस कानन\nनन्दन है!\n\nहे! हिन्दी के रुद्रावतार\nवन्दन है!\n\n","author":"अमिताभ त्रिपाठी ‘अमित’","title":"हे! हिन्दी के रुद्रावतार \/ अमित "},{"poem":"व्याप्त है विपुल हर्ष\nकविता कोश ने पूर्ण किये तीन वर्ष\nकविता का यह महासागर\nबनने को उद्यत है\nहिन्दी काव्य का विश्वकोश।\nवह दिन दिखता है मुझे\nहस्तामलक समान\nजब कविता कोश में होगा\nकाव्य की हर जिज्ञासा का समाधान।\nबधाई! उन सभी को\nजिनके प्रयत्नो का सुफल\nहुआ मूर्तिमान।\nउनको है नमन, उनकी वन्दना\nउनका सारस्वत सम्मान \nबहुत कुछ किया आपने पर\nबहुत कुछ अब भी है शेष\nजिसके लिये हम सभी की\nशुभकामानायें हैं अशेष\nइस महायज्ञ में हम भी सहभागी हैं\nसमिधा और हविस्य लेकर\nजितनी जिसकी है सामर्थ्य सर्वस्व लेकर\nहमारी मंगल कामनायें!\nएक दिन हम कविता कोश को\nहिन्दी-काव्य का विश्वकोश बनायें\n\n","author":"अमिताभ त्रिपाठी ‘अमित’","title":"कविता कोश की तीसरी वर्षगाँठ पर हमारी बधाई \/ अमित "},{"poem":"यायावर के फेरों जैसा है यह जीवन बारहमासी\nसुधियों की कुछ गठरी खोलें जब भी मन पर छाय उदासी\n\nनानी की मुस्कान पोपली, माँ की झुँझलाई सी बोली\nभ‌इय्या का तीखा अनुशासन, औऽ बहनों की हँसी ठिठोली\nदादी की पूजा-डलिया से, जब की थी प्रसाद की चोरी \nहुई पितामह के आगे सब, पापा जी की अकड़ हवा सी\nसुधियों की कुछ गठरी खोलें जब भी मन पर छाय उदासी\n\nपट्टी-कलम-दवातों के दिन, शाला के भोले सहपाठी\nकानों में गुंजित है अब भी, ल‌उआ-लाठी चन्दन-काठी\nझगड़े-कुट्टी-मिल्ली करना, गुरुजन के भय से चुप रहना\nविद्या की कसमें खा लेना, बात-बात पर ज़रा-ज़रा सी\nसुधियों की कुछ गठरी खोलें जब भी मन पर छाय उदासी\n\nगरमी की लम्बी दोपहरें, बाहर जाने पर भी पहरे\nसोने के निर्देश सख़्त पर, कहाँ नींद आँखों में ठहरे\nढली दोपहर आइस-पाइस, गिल्ली-डन्डा, लंगड़ी-बिच्छी\nखेल-खेल में बीत गया दिन, आई संध्या लिये उबासी\nसुधियों की कुछ गठरी खोलें जब भी मन पर छाय उदासी\n\nपंख लगा कर कहाँ उड़ गये, मादक दिवस नशीली रातें\nअम्बर-पट के ताराओं से, करते प्रिय-प्रियतम की बातें\nस्वप्न-यथार्थ-बोध की उलझन, सुलझ न पाई जब यत्नों से\nघर की छाँव छोड़ जाने कब, मन अनजाने हुआ प्रवासी\nसुधियों की कुछ गठरी खोलें जब भी मन पर छाय उदासी\n\n","author":"अमिताभ त्रिपाठी ‘अमित’","title":"बचपन \/ अमित "},{"poem":"व्याप्त हो तुम यों सृजन में\nनीर जैसे ओस कन में\nहे! अलक्षित। \nतुम्हे जीवन में, मरण में\nशून्य में वातावरण में\nपर्वतों में धूल कण में \nविरह में देखा रमण में \nमनन के एकान्त क्षण में \nशोर गुम्फित आवरण में \nहे! अनिर्मित। \nतुम कली की भंगिमा में \nकोपलों की अरुणिमा में \nतारकों में चन्द्रमा में \nभीगती रजनी अमा में \nपुण्य-सलिला अनुपमा में \nज्योत्स्ना की मधुरिमा में \nहे! प्रकाशित। \nगूढ़ संरचना तुम्हारी \nतार्किक की बुद्धि हारी \nसभी उपमायें विचारी \nनेति कहते शास्त्रधारी \nबनूँ किस छवि का पुजारी \nमति भ्रमित होती हमारी \nहे! अप्रस्तुत। \nस्वयं अपना भान दे दो \nदृष्टि का वरदान दे दो \nरूप का रसपान दे दो \nनाद स्वर का गान दे दो \nऔर अनुपम ध्यान दे दो \nमुझे शाश्वत ज्ञान दे दो \nहे! अयुग्मित।\n\n","author":"अमिताभ त्रिपाठी ‘अमित’","title":"जीवन दर्शन \/ अमित "},{"poem":"जागी श्याम-विभावरी शुभकरी, दीपांकिता वस्त्रिता\nकल्माशांतक ज्योति शुभ्र बिखरी, आलोकिता है निशा\nज्योतिष्मान स्वयं प्रतीचिपट से, सन्देश देता गया\nदीपों की अवली प्रदीप्त कर दे, संपूर्ण पुण्या धरा\n\nराकानाथ निमग्न हैं शयन में, तारावली दीपिता\nतारों का प्रतिबिम्ब ही अवनि में, दीपावली सा बना\nलक्ष्मी भी तज क्षीर-धाम उतरीं, देखी जु शोभा घनी\nदेतीं सी सबको प्रबोध मन में, जैसे सुसंजीवनी\n\n","author":"अमिताभ त्रिपाठी ‘अमित’","title":"दीपावली \/ अमित "},{"poem":"चक्की,\nटनों गेहूँ चबानें के बाद भी,\nमोटी नहीं होती,\nबल्कि, घिस जाते हैं दाँत ही उसके।\nमोटा होता है,\nउसके पीसे पर जलन काटनें वाला\nऔर भूँखों मरता है,\nउसके दाँत सुधारने वाला।\n\n","author":"अमिताभ त्रिपाठी ‘अमित’","title":"चक्की \/ अमित "},{"poem":"जहाँ जाकर खत्म होती हैं दिशायें,\nक्या वहाँ दीवार होगी?\nक्या नहीं दीवार के उस पार भी होंगी दिशायें?\nकल हुआ सूर्यास्त नभ के जिस निलय में,\nशून्य का रक्‍ताभ आँचल है कहाँ?\nढूँढते हम जिसे उद्‍गम में विलय में,\nसृष्टि का वह आदि कारण है कहाँ?\nक्या निरर्थक प्रश्न सार्थक उत्तरों की खोज में,\nपहुँच जाते समारोहों, गोष्ठियों में, भोज में?\nहृदय कोई बन्‍द परिपथ\nयाकि तहखाना तिलिस्मी\nएक भय अज्ञात सा मन में समाया।\nनहीं खुलती ग्रंथि, बंद कपाट,\nहै उस पार क्या? कब जान पाया।\nहम कलश की रुप संरचना, सजावट या कला के,\nमुग्ध आलोचक, प्रशंसक या परीक्षक\nनहीं कर पाते तनिक श्रम\nझाँक कर देखें, कि, \nइसके मध्य है क्या?\n\n","author":"अमिताभ त्रिपाठी ‘अमित’","title":"जहाँ जाकर खत्म होती हैं दिशायें \/ अमित "},{"poem":"परम्परा का अनुकरण\nया अनुकरण की परम्परा।\nभीड़ चारों ओर\nचिल्ल-पों और शोर।\nभीड़, भीड़ों से घिरी,\nभीड़, भीड़ों में गुथी,\nभीड़ भी निरुपाय है,\nभीड़ ही समुदाय है।\nयन्‍त्र-चालित दौड़,\nनहीं जिसमें,\nस्वाँस का अवकाश।\nलगी ऐसी होड़,\nछिले घुटने,\nठोकरों ने तोड़ डाले,\nपोर अँगुली के।\nनाक से, मुँह से हुआ है,\nरक्‍तपात।\nकिन्‍तु फिर भी,\nदौड़ने को विवश।\nभय है!\nभीड़ से पीछे न रह जायें कहीं।\nहम अकेले,\nगुम न हो जायें कहीं।\nअनुकरण की परम्परा\nया परम्परा का अनुकरण।\n\n","author":"अमिताभ त्रिपाठी ‘अमित’","title":"परम्परा का अनुकरण \/ अमित "},{"poem":"धर्म यानि मजहब\nएक विष्फोटक रसायन\nअति संवेदनशील , जरा सी हुई ढील\nऔर दग गया।\n\n","author":"अमिताभ त्रिपाठी ‘अमित’","title":"विष्फोटक रसायन \/ अमित "},{"poem":"भंग की तरंग में अनंगनाथ झूम रहे, \nफागुनी बयार से जटा भी छितराई है।\nगंग की तरंग भी उमंग में कुरंगिनी सी,\nशैलजेश की जटाटवी को छोड़ धाई है।\nथाप पे मृदंग की नटेश नृत्यमान हुये\nदुंदुभी रतीश ने भी जोर से बजाई है।\nरुद्र के निवास में वसन्त मूर्तिमान हुआ,\nगा रहा बधाई होरी आई, होरी आई है।\n\nसाँस में पराग की सुगंध सी समाई हुई,\nआँख में पलाश के हुलास की ललाई है।\nसैन-सैन बात करे बैन-बैन घात करे,\nचाल चपला सी भंगिमा में तरुनाई है।\nरंग में नहा चुकी है बार कितनी ही किन्तु,\nहोड़ में सभी के लगे जैसे पगलाई है।\nदेख के किसी की ओर नैन हुये कोर-कोर,\nगाल के गुलाल ने कहा कि होली आई है।\n\n","author":"अमिताभ त्रिपाठी ‘अमित’","title":"धनाक्षरी \/ अमित "},{"poem":"मेरे मित्र मेरे एकान्त\nसस्मित और शान्त\nकितने सदय हो\nसुनते हो मन की\nटोका नहीं कभी\nरोका भी नहीं कभी\nतुम्हारे साथ जो पल बीते\nसम्बल है उनका\nहम रहे जीते\n\nमेरे मित्र \nमेरे एकान्त\nआज बहुत थका सा\nलौटा हूँ भ्रमण से\nपदचाप सुनता हूँ\nकल्पित विश्रान्ति का\nया अपनी भ्रान्ति का\n\nमेरे मित्र\nमेरे एकान्त\nजानते  हो!  \nकेवल एक तुम ही\nमेरे एकालाप को\nसुनते हो बिन-उकताये\nइसीलिये बार-बार\nदुनिया से हार-हार\nशरण में आता हूँ\n\nमेरे प्रिय सुहृद\nमेरे एकान्त\nक्या तुम मुझे नहीं रख सकते\nसदैव अपने अंक में\nकोलाहल से दूर\nजहाँ मैं सो लूँ\nएक नींद\nजो फिर न खुले\n\n","author":"अमिताभ त्रिपाठी ‘अमित’","title":"मेरे मित्र मेरे एकान्त \/ अमित "},{"poem":"लौट! घर चल मुसाफ़िर\n\nकहाँ अब आसरा परदेश में है\nयहाँ छल का चलन हर वेश में है\nनेह के नीर आँखों में नहीं हैं\nस्वार्थ के रेशमी कल हर कहीं हैं\nबहुत रोका तुझे\nबरबस गया फिर\nलौट! घर चल मुसाफ़िर\n\nतेरा अधिवास तेरे गाँव में है\nभले ही पेड़ की लघु छाँव में है\nयहाँ कितना! बसेरे का किराया\nदण्ड भी! यदि न वादे पर चुकाया\nगया कोई तो\nआया है नया फिर\nलौट! घर चल मुसाफ़िर\n\nशहर की याद होगी साथ तेरे\nनियति की वर्तिका पर शलभ-फेरे \nजहाँ घुमड़े कभी बादल घनेरे\nवहीं मरुथल ने डाले आज डेरे\nन आशा में कोई\nदीपक जला फिर\nलौट! घर चल मुसाफ़िर\n\n","author":"अमिताभ त्रिपाठी ‘अमित’","title":"एक प्रवासी \/ अमित"},{"poem":"कवि कुछ रचो नवीन, वीन झंकृत हो मन की।\n\nकल की जड़ीभूत उपमायें\nविम्ब पुरातन वही कथायें\nपात ढाक के तीन, कथा रह गई सृजन की।\n\nसूर्य नहीं अब देव, पड़ोसी तारा\nचंद्रयान ने शशिमुख-दर्प उतारा\nदीप बल्ब से क्षीन, व्यथा क्या शलभ दहन की।\n\nजीन्स-टाप में बस से लटकी बाला\nअमराई की जगह मॉल है आला\nकोयल हुई विलीन, एफेम धड़कन यौवन की।\n\nख़त्म हुये आँगन, चौपाल ओसारे\nबालकनी में गोरी केश सँवारे\nहैं लैला जी स्कूटी-आसीन, घटी महिमा ऊँटन की।\n\n’मैं करता हूँ प्रेम तुम्हे’ है मुख में\nमन अटका है किन्तु अन्य से सुख में\nहुई बहुत प्राचीन, कल्पना विरह-मिलन की।\n\nमोबाइल ले लिया यक्ष ने जबसे\nकरती एसेमेस मेल यक्षिणी तबसे\nबादल उद्यमहीन, बही धारा अँसुअन की।\n\nजायें क्यों खजुराहो और एलोरा\nप्रभुकृत जीवित प्रतिमायें चहुँओरा\nदीर्घ वस्त्र कौपीन, व्यवस्था नवप्रचलन की।\n\nकवि कुछ रचो नवीन, वीन झंकृत हो मन की।\n\n","author":"अमिताभ त्रिपाठी ‘अमित’","title":"कवि कुछ रचो नवीन \/ अमित"},{"poem":"कुछ तो कहीं हुआ है, भाई\nकुछ तो कहीं हुआ है\nझमझम बारिश है बसंत में\nसावन में पछुआ है\nकुछ तो कहीं हुआ है\n\nहुई कूक कोयल की गायब\nबौर लदी अमराई गायब\nसरसों फूली सहमी-सहमी\nफागुन से अँगड़ाई गायब\nमौसम-चक्र पहेली जैसा\nमानव ज्यों भकुआ है\nकुछ तो कहीं हुआ है\n\nजीवन से जीविका बड़ी है\nमन, मौसम में जंग छिड़ी है\nमानव का अस्तित्त्व गौण है\nनास्डॉक पर नज़र गड़ी है\nपीछे गहरी खाँई उसके \nआगे पड़ा कुआँ है\nकुछ तो कहीं हुआ है\n\nतुलसी-सूर-कबीर कहाँ तक\nदेगें साथ फ़कीर कहाँ तक\nघोर कामना के जंगल में\nराह दिखायें पीर कहाँ तक\nराम नाम जिह्वा पर लेकिन\nचिन्तन में बटुआ है\nकुछ तो कहीं हुआ है\n\n","author":"अमिताभ त्रिपाठी ‘अमित’","title":"कुछ तो कहीं हुआ है \/ अमित"},{"poem":"भोर जल्द भाग गई लू के डर से\nसाँझ भी निकली है बहुत देर में घर से\nपछुँआ के झोकों से बरसती अगिन\nगर्मी के दिन।\nपशु-पक्षी पेड़-पुष्प सब हैं बेहाल\nसूरज ने बना दिया सबको कंकाल\nमाँ चिड़िया लाती पर दाने बिन-बिन\nगर्मी के दिन।\nहैण्डपम्प पर कौव्वा ठोंक रहा टोंट\nकुत्ता भी नमी देख गया वहीं लोट\nदुपहरिया बीत रही करके छिन-छिन\nगर्मी के दिन।\nबच्चों की छुट्टी है नानी घर तंग\nऊधम दिन भर, चलती आपस की जंग\nदिन में दो पल सोना हो गया कठिन\nगर्मी के दिन।\nशादी बारातों का न्योता है रोज\nकहीं बहूभोज हुआ कहीं प्रीतिभोज\nपेट-जेब दोनों के आये दुर्दिन\nगर्मी के दिन।\nगर्मी के दिन।\n\n","author":"अमिताभ त्रिपाठी ‘अमित’","title":"गर्मी के दिन \/ अमित"},{"poem":"कोयल की कूकों में शामिल है ट्रैक्टर का शोर\nधान-रोपाई के गीतों की तान हुई कमजोर\nगाँव की बदल गई है भोर।\n\nकहाँ गये सावन के झूले औऽ कजरी के गीत\nमन के भोले उल्लासों पर है टीवी की जीत\nइतने चाँद उगे हर घर में चकरा गया चकोर\n\nसमाचार-पत्रों में देखा बीती नागपच‌इयाँ\nगुड़िया ताल रंगीले-डण्डे कहाँ गईं खजुल‌इयाँ\nदंगल गुप्प अखाड़े सूने बाग न कोई मोर\n\nदरवाजे पर गाय न गोरू भले खड़ी हो कार\nकीचड़-माटी कौन लपेटे जब चंगा व्यौपार\nखेतों-खलिहानों में उगते मॉल और स्टोर\n\n","author":"अमिताभ त्रिपाठी ‘अमित’","title":"गाँव की बदल गई है भोर \/ अमित"},{"poem":"छोड़ कर,\nव्यस्त क्रमों की डोर\nचलो लौटें कविता की ओर\n\nकसमसाहट है मन बेचैन\nचतुर्दिक विम्ब खोजते नैन\nबुलाये देकर कोई सैन\nसुनाये स्नेहसिक्त कुछ बैन\nमौन हो सुनूँ स्वास के छंद\nभूलकर जग में बिखरा शोर\nचलो लौटें कविता की ओर\n\nहुआ क्या अब तक व्यर्थ व्यतीत\nअर्थ संचय में लगा अतीत\nदेह के सुविधाओं की जीत\nमन कहीं और कहीं मनमीत\nअरे! किसके हित किया प्रबन्ध\nहृदय है या पाषाण कठोर?\nचलो लौटें कविता की ओर\n\nनियति के कुछ अलिखित अध्याय\nस्वयं लिख दें यदि करें उपाय\nहृदय का वह कपाट खुल जाय\nजहाँ सोई कविता निरुपाय\nसृष्टि-क्रम का आदिम आनंद\nक्षितिज-घूँघट सरकाती भोर\nचलो लौटें कैविता की ओर\n\n","author":"अमिताभ त्रिपाठी ‘अमित’","title":"चलो लौटें कविता की ओर \/ अमित"},{"poem":"जितना अधिक पचाया जिसने\nउतनी ही छोटी डकार है\nबस इतना सा समाचार है\n\nनिर्धन देश धनी रखवाले\nभाई चाचा बीवी साले\nसबने मिलकर डाके डाले\nशेष बचा सो राम हवाले\nफिर भी साँस ले रहा अब तक\nकोई दैवी चमत्कार है\nबस इतना सा समाचार है\n\nचादर कितनी फटी पुरानी\nपैबन्दों में खींचा-तानी\nलाठी की चलती मनमानी\nहैं तटस्थ सब ज्ञानी-ध्यानी\nजितना ऊँचा घूर, दूर तक\nउतनी मुर्ग़े की पुकार है\nबस इतना सा समाचार है\n\nपढ़े लिखे सब फेल हो गये\nकोल्हू के से बैल हो गये\nचमचा, मक्खन तेल हो गये\nसमीकरण बेमेल हो गये\nतिकड़म की कमन्द पर चढ़कर\nसिद्ध-जुआरी किला-पार है\nबस इतना सा समाचार है\n\nजन्तर-मन्तर टोटका टोना\nबाँधा घर का कोना-कोना\nसोने के बिस्तर पर सोना\nजेल-कचेहरी से क्या होना\nकरे अदालत जब तक निर्णय\nधन-कुनबा सब सिन्धु-पार है\nबस इतना सा समाचार है\n\nमन को ढाढस लाख बधाऊँ\nचमकीले सपने दिखलाऊँ\nपरी देश की कथा सुनाऊँ\nघिसी वीर-गाथायें गाऊँ\nकिस खम्भे पर करूँ भरोसा\nसब पर दीमक की कतार है\nबस इतना सा समाचार है\n\n","author":"अमिताभ त्रिपाठी ‘अमित’","title":"बस इतना सा समाचार है \/ अमित"},{"poem":"बीती जाय जवानी रे\nबीती जाय जवानी\n\nगई कपोलों की चिकनाई\nपडी़ आँख के नीचे छाई\nनई लकीरें उभर रही हैं\nसलवट हुई पेशानी रे\nबाती जाय जवानी\n\nजुगराफ़िया हो गया ढीला\nमध्य भाग में उभरा टीला\nजकड़ गई है कमर, पीठ भी\nझुक कर हुई कमानी रे\nबाती जाय जवानी\n\nखत्म हुई चालों की चुस्ती\nछाई रहती अक्सर सुस्ती\nयादें ही हैं शेष कि अब तो \nमस्ती! हुई कहानी रे\nबाती जाय जवानी\n\nअंकल कह कर गई यौवना\nउठी हृदय में तीव्र वेदना\nतभी याद आ गया अचानक\nबिटिया हुई सयानी रे\nबाती जाय जवानी\n\nएकालाप सुना जब उसने\nकहा देखते हो क्यों सपने\nबीत गई, फिर भी कहते हो\nबीती जाय जवानी रे\nबाती जाय जवानी\n\n","author":"अमिताभ त्रिपाठी ‘अमित’","title":"वेदना \/ अमित"},{"poem":"जबसे तूने गाँव के बाहर डाला अपना डेरा\nडरी-डरी सी शाम गई है\nसहमा हुआ सवेरा\nशहर तू कितना बड़ा लुटेरा\n\nचिंतित गाँव दुहाई देता, करता रोज़ हिसाब\nकितने बाग कटे, सूखे कितने पोखर तालाब\nकांक्रीट के व्यापारी ने अपना जाल बिखेरा\nशहर तू कितना बड़ा लुटेरा\n\nखेतों के चेहरों पर मल कर कोलतार का लेप\nधरती के मुख पर मानों चिपकाया तुमने टेप\nहवा सांस लेने को तरसे करते वाहन फेरा\nशहर तू कितना बड़ा लुटेरा\n\nऑक्टोपसी वृत्ति है तेरी आठ भुजा फैलाये\nआस-पास सब कुछ ग्रसने को आतुर है मुँह बाये\nसुविधा-भोगी मानव तेरा बन जाता है चेरा\nशहर तू कितना बड़ा लुटेरा\n\n","author":"अमिताभ त्रिपाठी ‘अमित’","title":"शहर तू कितना बड़ा लुटेरा \/ अमित"},{"poem":"सुख-दुख आना-जाना साथी\nसुख-दुख आना-जाना।\n\nसुख की है कल्पना पुरानी\nस्वर्गलोक की कथा कहानी\nसत्य-झूठ कुछ भी हो लेकिन\nहै मन को भरमाना साथी\nसुख-दुख आना-जाना।\n\nसुख के साधन बहुत जुटाये\nसुख को किन्तु खरीद न पाये\nथैली लेकर फिरे ढूँढते\nसुख किस हाट बिकाना साथी\nसुख-दुख आना-जाना।\n\nआस-डोर से बँधी सवारी\nसुख-दुख खीचें बारी-बारी\nकहे कबीरा दो पाटन में\nसारा जगत पिसाना साथी\nसुख-दुख आना-जाना।\n\nवनवासी जीवन में सुख था\nशशिमुख के आगे रवि मुख था\nकिन्तु स्वर्ण-मृग की इच्छा में \nलंका हुआ ठिकाना साथी\nसुख-दुख आना-जाना।\n\nदुखमय जगत काल की फाँसी\nदेख कुमार हुआ सन्यासी\nशोध किया तो पाया तृष्णा-\nपीछे जग बौराना साथी\nसुख-दुख आना-जाना।\n\nजब-जब किया सुखों का लेखा\nसुख को पता बदलते देखा\nकिन्तु सदा ही इसके पीछे \nदुख पाया लिपटाना साथी\nसुख-दुख आना-जाना।\n\nजीवन की अनुभूति इसी में\nद्वेष इसी में प्रीति इसी में\nइसी खाद-पानी पर पलकर\nजीवन कुसुम फुलाना साथी\nसुख-दुख आना-जाना।\n\n","author":"अमिताभ त्रिपाठी ‘अमित’","title":"सुख-दुख आना-जाना \/ अमित"},{"poem":"मुझे उर्दू नहीं आती, मुझे हिन्दी नहीं आती।\n\nमुझे आती है इक भाषा कि जिसमें बोलता हूँ मैं\nहृदय के स्राव को शब्दों के जल में घोलता हूँ मै\nवो भाषा जिसमें तुतलाकर मैं पहली बार बोला था\nजिसे सुनकर मेरी माँ के नयन में अश्रु डोला था\nउठा कर बाँह में उसने मेरे मुखड़े को चूमा था\nसुनहरे स्वपन का इक सिलसिला आँखों में घूमा था\nवो भाषा मेरे होंठों पर दुआ बन करके चिपकी है\nवो किस्सा है, कहानी है, वो लोरी है, वो थपकी है\nखुले आकाश में अपने परों को तोलती है वो \nमेरी भाषा को सीमाओं की चकबन्दी नहीं आती\nमुझे उर्दू नहीं आती, मुझे हिन्दी नहीं आती।\n\nन वर्णों का समुच्चय है, न व्याकरणों की टोली है\nमेरी भाषा, मेरे अन्तर के उद्‍गारों की बोली है\nदृगों के मौन सम्भाषण में भी मुँह खोलता हूँ मैं\nजहाँ होता है सन्नाटा, वहाँ भी बोलता हूँ मैं\nये पर्वत, वन, नदी, झरने इसी में वास लेते हैं\nमृगादिक, वन्य पशु-पक्षी इसी में साँस लेते हैं\nमेरी भाषा में बोले, आदिकवि, मिल्टन कि हों गेटे\nवो ग़ालिब, संत तुलसी, मीर या बंगाल के बेटे\nजगत की वेदनाओं से सहज संवाद करती है\nमेरी भाषा को विश्वासों की पाबंदी नहीं आती\nमुझे उर्दू नहीं आती, मुझे हिन्दी नहीं आती।\n\n\nमुझे कुछ रोष है ऐसे स्वघोषित कलमकारों पर\nइबारत जो नहीं पढ़्ते भविष्यत की दीवारों पर\nजो बहते नीर को पोखरों-कुओं में बाँट  देते हैं\nजो  अपने मत प्रवर्तन हेतु  खेमें    छाँट  लेते हैं\nमुझे प्रतिबद्धता की कल्पना प्रतिबंन्ध लगती है\nसॄजन के क्षेत्र में यह वर्जना की गन्ध लगती है\nहृदय के भाव अनगढ़ हों तो सोंधे और सलोने हैं\nकिसी मत में जकड़ते ही ये बेदम से खिलौने हैं\nविचारों के नये पुष्पों के सौरभ में नहाती है\nमेरी भाषा को सिन्द्धान्तों की गुटबन्दी नहीं आती\nमुझे उर्दू नहीं आती, मुझे हिन्दी नहीं आती\n\n","author":"अमिताभ त्रिपाठी ‘अमित’","title":"मुझे उर्दू नहीं आती\/ अमित"}]
[{"poem":"अब हथेली न पसारी जाए.\nधार पर्वत से उतारी जाए.\n\nअपनी जेबो में भरे जो पानी\nउसकी गर्दन पे कटारी जाए.\n\nअब वो माहौल बनाओ, चलके\nप्यास तक जल की सवारी जाए\n\nझूठ इतिहास लिखा था जिनने\nभूल उनसे ही सुधारी जाए..\n\nकोई हस्ती हो गुनाहोंवाली\nकटघरे बीच पुकारी जाए.\n\nउनसे कह दो कि खिसक मंचों से\nसाथ बन्दर का मदारी जाए\n\nतोड़ दो हाथ दुशासनवाले \nद्रौपदी अब न उघारी जाए..\n\n","author":"चंद्रसेन विराट","title":"उतारी जाए \/ चंद्रसेन विराट"},{"poem":"मुक्तिकाएँ लिखें\n\nमुक्तिकाएँ लिखें\nदर्द गायें लिखें..\n\nहम लिखें धूप भी \nहम घटाएँ लिखें..\n\nहास की अश्रु की\nसब छटाएँ लिखें..\n\nबुद्धि की छाँव में \nभावनाएँ लिखें..\n\nसत्य के स्वप्न सी \nकल्पनाएँ लिखें..\n\nआदमी की बड़ी \nलघुकथाएँ लिखें..\n\nसूचनाएँ नहीं\nसर्जनाएँ लिखें..\n\nभव्य भवितव्य की\nभूमिकाएँ लिखें..\n\nपीढ़ियों के लिए\nप्रार्थनाएँ लिखें..\n\nकेंद्र में रख मनुज\nमुक्तिकाएँ लिखें..\n\n\n\n\n.\n\n","author":"चंद्रसेन विराट","title":"मुक्तिकाएँ लिखें \/ चंद्रसेन विराट"},{"poem":"छंद की अवधारणा\n\nफूल में जैसे बसी है गंध की अवधारणा.\nगीत में वैसे रही लय छंद की अवधारणा..\n\nएक तितली चुम्बनों ही चुम्बनों में ले गयी.\nफूल से फल तक मधुर मकरंद की अवधारणा..\n\nजीव ईश्वर का अनाविल नित्य चेतन अंश है.\nद्वन्द से होती प्रगट निर्द्वन्द की अवधारणा.. \n\nएक रचनाकार तो स्थितप्रज्ञ होता है उसे\nआँसुओं में भी मिली आनंद की अवधारणा..\n\nप्यार से ही स्पष्ट होती है, अघोषित अनलिखे \nऔर अनहस्ताक्षरित अनुबंध की अवधारणा..\n\nप्रेम में  सात्विक समर्पण के सहज सुख से पृथक.\nअन्य कुछ होती न ब्रम्हानंद की अवधारणा..\n\nमुक्तिका मेरी पढ़ी हो तो निवेदन है लिखें\nक्या बनी सामान्य पाठक वृन्द की अवधारणा..\n\n\n\n","author":"चंद्रसेन विराट","title":"छंद की अवधारणा \/ चंद्रसेन विराट"},{"poem":". अक्षरों की अर्चना\n\nआयु भर हम अक्षरों की अर्चना करते रहें.\nछंद में ही काव्य की नव सर्जना करते रहें..\n\nस्वर मिले वह साँस को, हर कथ्य जो गाकर कहे.\nज़िंदगी के सुख-दुखों की व्यंजना करते रहें..\n\nवक्ष का रस-स्रोत सूखे दिग्दहन में भी नहीं.\nनित्य नीरा वेदना की वन्दना करते रहें..\n\nजो भविष्यत् में कभी भी ठोस रूपाकार ले.\nसत्य के उस स्वप्न की हम कल्पना करते रहें..\n\nरम्य प्रियदर्शी रहे, हो रूप में रति भी सहज.\nप्रेम हो शुचि काम्य जिसकी कामना करते रहें..\n\nदे नयी उद्भावनाएँ, प्राण ऊर्जस्वित रखे.\nहम प्रणत हो प्रेरणा की प्रार्थना करते रहें..\n\nसत्य-शिव-सुंदर हमारी लेखनी का लक्ष्य हो.\nश्रेष्ठ मूल्यों की सतत संस्थापना करते रहें..\n\nयुद्ध से निरपेक्ष मत को विश्व-अनुमोदन मिले, \nमानवी कल्याण की प्रस्तावना करते रहें..\n\n\n\n\n\n.\n\n","author":"चंद्रसेन विराट","title":"अक्षरों की अर्चना \/ चंद्रसेन विराट"},{"poem":"गज़ल हो गई\n\nयाद आयी, तबीयत विकल हो गई.\nआँख बैठे बिठाये सजल हो गई.\n\nभावना ठुक न मानी, मनाया बहुत\nबुद्धि थी तो चतुर पर विफल हो गई.\n\nअश्रु तेजाब बनकर गिरे वक्ष पर.\nएक चट्टान थी वह तरल हो गई.\n\nरूप की धूप से दृष्टि ऐसी धुली.\nवह सदा को समुज्ज्वल विमल हो गई.\n\nआपकी गौरवर्णा वदन-दीप्ति से\nचाँदनी साँवली थी, धवल हो गई.\n\nमिल गये आज तुम तो यही जिंदगी\nथी समस्या कठिन पर सरल हो गई.\n\nखूब मिलता कभी था सही आदमी\nमूर्ति अब वह मनुज की विरल हो गई.\n\nसत्य-शिव और सौंदर्य के स्पर्श से\nहर कला मूल्य का योगफल हो गई. \n\nरात अंगार की सेज सोना पड़ा\nयह न समझें कि यों ही गज़ल हो गई.\n\n\n\n","author":"चंद्रसेन विराट","title":"गज़ल हो गई \/ चंद्रसेन विराट"},{"poem":"किसी के स्पर्शों से मेरी\nदेह सब पाटल-पाटल है ।\n\nप्राण में जली प्रणय की लौ\nकाम्य कौमार्य कपूर हुआ,\nआरती श्वास, रोम अक्षत\nलाज का स्वर सिन्दूर हुआ,\nप्यार की पूजा के पल में\nसमर्पित तन-तुलसीदल है ।\n\nप्रणय-पुष्पों की गंध लिए\nसाँस के सार्थवाह निकले,\nगीत गंधर्वी आत्मा से\nपूर्ण करके विवाह निकले,\nवृत्ति अब जैसे वंशी है,\nमर्म अब जैसे मादल है ।\n\nदेह की शिरा-शिरा गोपी\nगूँजता मन-वृन्दावन है,\nमग्न है महारास में सब\nब्रह्मसुख पाने का क्षण है ।\nहृदय के श्याम व्यथाकुल हैं,\nप्रीति की राधा विह्वल है ।\n\n","author":"चंद्रसेन विराट","title":"पाटल-पाटल है \/ चंद्रसेन विराट"},{"poem":"अंजुरी-जल में प्रणय की\nअर्चना के फूल डूबे ।\n\nये अमलतासी अँधेरे,\nऔर कचनारी उजेरे,\nआयु के ऋतुरंग में सब\nचाह के अनुकूल डूबे ।\n\nस्पर्श ने संवाद बोले,\nरक्त में तूफ़ान घोले,\nकामना के ज्वार-जल में \nदेह के मस्तूल डूबे ।\n\nभावना से बुद्धि मोहित-\nहो गई प्रज्ञा तिरोहित,\nचेतना के तरु-शिखर डूबे,\nसुसंयम-मूल डूबे ।\n\n","author":"चंद्रसेन विराट","title":"देह के मस्तूल \/ चंद्रसेन विराट"},{"poem":"संभव विडंबना भी है साथ नव-सृजन के\nउल्लास तो बढ़ेंगे, परिहास कम न होंगे\n\nअलगाव की विवशता\nहरदम निकट रही है\nइतना प्रयत्न फिर भी\nदूरी न घट रही है\nहोगा विकास फिर भी संभाव्य है विपर्यय\nआवास तो बढ़ेंगे, वनवास कम न होंगे।\n\nपरिणाम पक्ष में हो\nपरितोष पर न होगा\nहो प्राप्त सफलताएं\nसंतोष पर न होगा\nहर प्राप्ति में विफलता का बोध शेष होगा\nहों भोज अधिक फिर भी उपवास कम न होंगे\n\nभौतिक पदार्थवादी\nउपलब्धियां बढ़ेंगी\nरक्तों रंगी वसीयत\nक्या पीढ़ियां पढ़ेंगी?\nउपभोग्य वस्तुओं में है वस्तु आदमी भी\nसपन्नता बढ़ेगी, संत्रास कम न होंगे।\n\n","author":"चंद्रसेन विराट","title":"संभव विडंबना भी \/ चंद्रसेन विराट"},{"poem":"तुम कभी थे सूर्य लेकिन अब दियों तक आ गये।\nथे कभी मुख्पृष्ठ पर अब हाशियों तक आ गये ॥\n\nयवनिका बदली कि सारा दृष्य बदला मंच का ।\nथे कभी दुल्हा स्वयं बारातियों तक आ गये ।।\n\nवक्त का पहिया किसे कुचले कहां कब क्या पता।\nथे कभी रथवान अब बैसाखियों तक आ गये ।।\n\nदेख ली सत्ता किसी वारांगना से कम नहीं ।\nजो कि अध्यादेश थे खुद अर्जियों तक आ गये ।।\n\nदेश के संदर्भ मे तुम बोल लेते खूब हो ।\nबात ध्वज की थी चलाई कुर्सियों तक आ गये ।।\n\nप्रेम के आख्यान मे तुम आत्मा से थे चले ।\nघूम फिर कर देह की गोलाईयों तक आ गये ॥\n\nकुछ बिके आलोचकों की मानकर ही गीत को ।\nतुम ॠचाएं मानते थे गालियों तक आ गये ॥\n\nसभ्यता के पंथ पर यह आदमी की यात्रा ।\nदेवताओं से शुरु की वहशियों तक आ गये ॥\n\n","author":"चंद्रसेन विराट","title":"तुम कभी थे सूर्य \/ चंद्रसेन विराट"},{"poem":"लौट रहा हूँ मैं अतीत से\nदेखूँ प्रथम तुम्‍हारे तेवर\nमेरे समय! कहो कैसे हो?\n\nशोर-शराबा चीख-पुकारे सड़कें भीर दुकानें होटल\nसब सामान बहुत है लेकिन गायक दर्द नहीं है केवल\nलौट रहा हूँ मैं अगेय से\nसोचा तुमसे मिलता जाऊँ\nमेरे गीत! कहो कैसे हो?\n\nभवन और भवनों के जंगल चढ़ते और उतरते ज़‍ीने\nयहाँ आदमी कहाँ मिलेगा सिर्फ मशीनें और मशीनें\nलौट रहा हूँ मैं यथार्थ से\nमन हो आया तुम्‍हे भेंट लूँ\nमेरे स्‍वप्‍न! कहो कैसे हो?\n\nनस्‍ल मनुज की चली मिटाती यह लावे की एक नदी है\nयुद्धों की आतंक न पूछो खबरदार बीसवीं सदी है\nलौट रहा हूँ मैं विदेश से\nसबसे पहले कुशल पूँछ लूँ\nमेरे देश! कहो कैसे हो?\n\nसह सभ्‍यता नुमाइश जैसे लोग नहीं है यसर्फ मुखौटे\nठीक मनुष्‍य नहीं है कोई कद से ऊँचे मन से छोटे\nलौट रहा हूँ मैं जंगल से\nसोचा तुम्‍हें देखता जाऊँ\nमेरे मनुज! कहो कैसे हो?\n\nजीवन की इन रफ़्तारों को अब भी बाँधे कच्‍चा धागा\nसूबह गया घर शाम न लौटे उससे बढ़कर कौन अभागा\nलौट रहा हूँ मैं बिछोह से\nपहले तुम्‍हें बाँह में भर लूँ\nमेरे प्‍यार! कहो कैसे हो?\n\n","author":"चंद्रसेन विराट","title":"कहो कैसे हो \/ चंद्रसेन विराट"},{"poem":"पहुँचे पूरे जोश से, ज्यों आंधी तूफान\nचाँदी का जूता पड़ा, तो सिल गई ज़ुबान\n\nसबने अपनी काटकर, सौंपी उन्हें जुबान\nसिध्द हुए वे सहन में, कितने मूक महान\n\nसभी जगह पर हैं ग़लत, लोग अयोग अपात्र\nक्यों न व्यवस्था हो लचर, एक दिखावा मात्र\n\nजो जिसके उपयुक्त है, वही नहीं उस स्थान\nहोना तो था फ़ायदा, हुआ मगर नुकसान\n\nचुनने में देखा नहीं, तुमने पात्र, अपात्र\nउनको प्राध्यापन दिया, जो कि स्वयं थे छात्र\n\nखास स्थान पर खास को, मिला नहीं पद भार\nसिफ़ारिशों ने कर दिया, सब कुछ बँटाढार\n\nज़्यादा अपनी जान से, मुझको रही अज़ीज\nतुम कहो तो कहो उसे, मैं न कहूँगा चीज़\n\nपक्षपात बादल करे, वितरण में व्याघात\nमरुथल सूखा रख करे, सागर पर बरसात\n\nइन आँखों के सिंधु में, मन के बहुत समीप\nजो अनदेखे रह गए, हैं कुछ ऐसे द्वीप\n\nमाना ज़्यादा हैं बुरे, अच्छे कम किरदार\nउन अच्छों की वजह से, अच्छा है संसार\n\nबनी लिफ़ाफ़ा जीविका, मंच, प्राण की वायु\nवहीं वहीं गाते फिरे, और काट ली आयु\n\nगलत आकलन हो गया, हम समझे थे क्षुद्र\nसिध्द स्वयं को कर गए, वे कर तांडव रुद्र\n\nमृत्यु-पत्र में क्या लिखूँ, मैं क्या करूँ प्रदान\nले देकर कुछ पुस्तकें, पुरस्कार, सम्मान\n\nबस्ती के हित में बना, था पहले बाज़ार\nअभी बस्ती को खा रहा, उसका अति विस्तार\n\nदोनों पक्षों का नहीं, सध पाता है हेतु\nआपस में संवाद का, टूट गया है सेतु\n\nकवि तो कवि है प्राकृतिक, रचनाकार प्रधान\nकोई आवश्यक नहीं, कवि भी हो विद्वान\n\nग़लत वकालत मत करो, दो मत झूठे तर्क\nझूठ, झूठ है, सत्य को, नहीं पड़ेगा फ़र्क\n\nअवसर दोगे दुष्ट को, क्यों न करेगा छेड़\nखा जाएगा भेड़िया, बने रहे यदि भेड़\n\nमिलता है व्यक्तित्व को, वैसा रूपाकार\nजैसा होता व्यक्ति का, निज आचार-विचार\n\nधनबल उस पर बाहुबल, तंत्र हुआ लाचार\nदोनों बल के बल लिया, जनबल का आधार\n\nधरने, अनशन, रैलियाँ, ये हड़तालें, बंद\nप्रजातंत्र का देश में, है इक़बाल बुलंद\n\nकोयल, मैना, बुलबुलें, सारे सुर से मूक\n'पॉप' सिखाता है उन्हें, देखो एक उलूक\n\nकाव्य-सृजन के पूर्व थे, आप जगत औ' छन्द\nजगत हटा तो रह गए, आप और आनन्द\n\nआँखों को जैसा दिखा, लिखा उसी अनुसार \nकवि-कौशल से कथन को, थोड़ा दिया निखार\n\nयश ख़ुद करता फ़ैसला, किसे करे कब शाद\nकुछ को जीते जी मिला, कुछ को मरने बाद\n\nनील नयन की झील में, कमल खिले थे खूब\nजो उतरा चुनने उन्हें, गया बिचारा डूब\n\nआग लिखी है, आग को, आग जलाकर बाँच\nलपट लगेगी शब्द से, पंक्ति-पंक्ति से आँच\n\nप्रजातंत्र की सिध्दि है, हो अनेक में एक्य\nप्रजातंत्र की शक्ति है, होना नहीं मतैक्य\n\nहमें प्यार में चाहिए, एकाकी अधिकार\nअनाधिक स्वीकार है, किंतु न साझेदार\n\nप्रेम समर्पण भाव की, अति विश्वस्त प्रशस्ति\n'अपना है कोई कहाँ', देता यह आश्वस्ति\n\nफागुन में बरसा गया, जैसे सावन मास\nमौसम तानाशाह है, नहीं किसी का दास\n\nअच्छे को कहते बुरा, कहे पेड़ को ठूंठ\nवे, विपक्ष उनके लिए, पक्ष सदा ही झूठ\n\nकहाँ मित्रता एक सी, भिन्न दृष्टियाँ, कोण\nकृष्ण-सुदामा है जहाँ, वहीं द्रुपद औ' द्रोण\n\nउथला ज्ञानार्जन किया, समझ न पाते गूढ़\nपकड़े बैठे रुढ़ को, कुछ विद्वान विमूढ\n\nकोण भुजाएँ सम रहें, प्रेम त्रिभुज हो भव्य\nकृष्ण, राधिका, रुक्मिणी, उदाहरण दृष्टव्य\n\nहर सुयोग दुर्योग का, बनता योगायोग\nमिल बैठे संयोग है, बिछड़े तो दुर्योग\n\nहारे उसकी जीत है, जीते उसकी हार\nप्रेम-नदी को डूबकर, करना पड़ता पार\n\nक्यों तिथि देखें? क्यों करें?, शुक्ल पक्ष की खोज\nचंद्रमुखी! तुम साथ तो, हमें पूर्णिमा रोज़\n\nतुम्हीं अप्सरा, तुम सती, क्या अद्भुत संयोग\nक्या विचित्र अनुभव हुआ, साथ भोग के जोग\n\nहँसी ख़ुशी इस हाथ हो, आँसू हो उस हाथ\nजीकर तो देखो कभी, ख़ुशी और ग़म साथ\n\nकहा बब्रु ने 'पांडवो! झूठ तुम्हारा गर्व\nएक सुदर्शन चक्र ने, कौरव मारे सर्व'\n\nबड़ों-बड़ों से भी कभी, हो जाती है भूल\nभीष्म हेतु अंबा-हरण, बना मृत्यु का शूल\n\nभीड़ बजाएगी बहुत, उत्साहों के शंख\nउड़ा सकेंगे पर तुम्हें, सिर्फ़ तुम्हारे पंख\n\nप्रेम भले आया तुम्हें, हमें न आया रास\nतुम इसलिए प्रसन्न हो, हम इसलिए उदास\n\n","author":"चंद्रसेन विराट","title":"दोहे \/ चंद्रसेन विराट"},{"poem":"पहले शिशु के मृत्युशोक से भरी हुई\nकोई माँ आँगन में बैठी खोई-सी\nवैसे ही बस संध्या आज उदास है\n\nरंग क्षितिज पर हैं कि चिता की लपटे हैं\nसूरज कापालिक समाधि में पैठ गया\nसन्नाटे का शासन है खंडहर मन पर\nस्मृतियों का सब दर्द नसों में बैठ गया\n\nपहली कश्ती माँझी के संग डूब गई\nकोई मझुअन तट पर बैठे खोई-सी\nवैसे ही बस संध्या आज उदास है\n\nगोधूलि के संग उभरती व्याकुलता\nविहगों का कलरव क्रंदन बन जाता है\nअपशकुनी टिटहरी चीख़ती रह रह कर\nगीत अधर पर ही सिसकन बन जाता है\n\nफेरे फिर कर दूल्हे का दम टूट गया\nउसकी विधवा दुलहन बैठे खोई-सी\nवैसे ही बस संध्या आज उदास है\n\nखपरैलों से धुआँ उठा है बल खाता\nमेरा भी तो मन भीतर ही सुलगा है\nसांध्य सितारा अंगारा बनकर निकला\nआँसू के सँयम की टूटी वल्गा है\n\nपरदेसी के देह त्याग की अशुभ ख़बर\nआकर कोई विरहन बैठे खोई-सी\nवैसे ही बस संध्या आज उदास है\n\n","author":"चंद्रसेन विराट","title":"संध्या आज उदास है \/ चंद्रसेन विराट"},{"poem":"पहले शिशु के जन्म-दिवस पर शकुर भरी\nकोई माँ पलना झुलवाए फूली-सी\nवैसे ही बस संध्या आज प्रसन्न है\n\nपश्चिम के गालों पर लाली दौड़ गई\nचित्रकार सूरज अब शयनागार चला\nजाते जाते शृंगों को दे दिए मुकुट\nचंचल लहरों के मुख पर सिंदूर मला\n\nपहले कश्ती को उतारते सागर में\nमछुअन तिलक करे माँझी को फूली-सी\nवैसे ही बस संध्या आज प्रसन्न है\n\nगोधूली क्या केसर घुली समीरण में\nगाय रंभायी, गूँजे शंख शिवालों से\nविहग रामधुन गाते लौटे नीड़ों को\nरामायण के स्वर फूटे चौपालों से\n\nमनचीते हाथों से माँग सिंदूर भरे\nकोई दुलहन डोली बैठे फूली-सी\nवैसे ही बस आज संध्या प्रसन्न है \n\nनिकला संध्या-तारा दिशा सुहागन है\nशलथ तन पर ममता का आँचल डाल रही\nआँगन बालक जुड़े कहानी सुनने को\nनई बहू दीवट पर दीवा बाल रही\n\nबिना सूचना आ दृग परदेसी\nबिरहन अपना प्रिय पहचाने फूली-सी\nवैसे ही आज संध्या प्रसन्न है\n\n","author":"चंद्रसेन विराट","title":"संध्या आज प्रसन्न है \/ चंद्रसेन विराट"},{"poem":"पालकर रख न उसे हाथ के छाले जैसा\nदेर तक दुख को नहीं ओढ़ दुशाले जैसा\n\nठीक तो ये है कि दुख जितना है उतना ही रहे\nएक काँटे को बना ख़ुद ही न भाले जैसा\n\nलोग बेदर्द हैं कितने कि ढहा देते हैं\nसोचते क्यों नहीं दिल होता शिवाले जैसा\n\nदूज का चाँद ये कैसा है जो पूछा तूने\nमुझको लगता है तेरे कान के बाले जैसा\n\nअपने बंगले के ही गैरेज में दे दी है जगह \nउसने माँ बाप को रक्खा है अटाले जैसा\n\nमैंने देखा है तेरे लाज भरे मुखड़े पर\nआरती में जले दीपक के उजाले जैसा\n\nसंत बनते हैं सभी लोग सियासत वाले\nबह रहा सबके ही पेंदों में पनाले जैसा\n\nव्यंग्य के नाम पे जो हास्य परोसा फूहड़\nउसमें करुणा का है उपयोग मसाले जैसा\n\nशेर होता है ग़ज़ल का वही उम्दा, सच्चा\nजिसमें शायर का तजुर्बा हो हवाले जैसा\n\n","author":"चंद्रसेन विराट","title":"पालकर रख न उसे हाथ के छाले जैसा \/ चंद्रसेन विराट"},{"poem":"कौन कहता है भली होती है?\nहर बुराई में ढली होती है\nएक जीवन को नरक से जोड़े\nवारुणी ही वो गली होती है ।\n\nमिलते जुलते हैं, आते जाते हैं\nऊपरी दोस्ती निभाते हैं\nहाथ तो खूब मिलाते हैं मगर\nदिल से दिल नहीं मिलाते हैं ।\n\nनाश को एक कहर काफ़ी है\nनाव को एक लहर काफ़ी है\nप्राण हरने के लिए प्याले में\nएक ही बूँद ज़हर काफ़ी है ।\n\nकौन कहता है कि आसान रहा\nमैं परेशान, हलाकान रहा\nयुद्ध अपना तो यहाँ जीवन से\nख़ूब घनघोर घमासान रहा ।\n\nहम विधाता थे, विधायक रहे\nश्रेष्ठ थे, अब किसी लायक न रहे\nआज भी हैं तो मगर नाटक में\nहम विदूषक ही हैं, नायक न रहे ।\n\nभूमि पैरों से सरक जाएगी\nबूँद आँसू की ढरक जाएगी\nमन का विश्वास अगर डोल गया\nदिल की दीवार दरक जाएगी ।\n\nरूप रेशम-सा था, ऊनी निकला\nज़र्फ रखता था, जुनूनी निकला\nसत्य अपराध कथा है जिसमें\nजो था नायक वही ख़ूनी निकला ।\n\nजब भी होगा वो अचानक होगा\nअपने वैचित्र्य का मानक होगा\nजिसका आरंभ भयावह त्रासद\nअंत भी उसका भयानक होगा ।\n\nदेह में प्राण की महत्ता है\nसृष्टि में स्थान की महत्ता है\nअंक वे ही हैं एक से नौ तक\nशून्य के मान की महत्ता है ।\n\nवह स्वयं में बुरी नहीं होती\nदिव्यता आसुरी नहीं होती\nहोगा वादक ही बेसुरा कोई\nबाँसुरी बेसुरी नहीं होती ।\n\nदृष्टि की, ध्यान की ज़रूरत है\nखोज, संधान की ज़रूरत है\nएक से बढ़ के एक है प्रतिभा\nसिर्फ़ पहचान की ज़रूरत है ।\n\nमन से जीते जी न आशा जाए\nसावधानी से तलाशा जाए\nखूब चमकेंगे ये अनगढ़ हीरे\nइनको थोड़ा-सा तराशा जाए ।\n\n","author":"चंद्रसेन विराट","title":"मुक्तक \/ चंद्रसेन विराट"},{"poem":"यह देश हमारा\nइस विश्व के गगन के सितारों का सितारा\nये देश हमारा\n\nये विंध्य ये हिमालय\nगंगोजमन कहाँ\nऐसी धरा कहाँ है\nऐसा गगन कहाँ\nकुदरत ने जैसे धरती पर स्वर्ग उतारा\nये देश हमारा\n\nसोने के दिन हैं इसके\nचाँदी की रात है\nहीरों की फ़सल होती\nइसकी क्या बात है\nइस देश में ही पाएँ हम जन्म दोबारा\nये देश हमारा\n\nदुनिया के अंधेरों को\nयहीं पर किरण मिली\nघायल मनुष्यता को\nयहीं पर शरण मिली\nये शांति प्रेम उन्नति की मुक्त त्रिधारा\nये देश हमारा\n\n","author":"चंद्रसेन विराट","title":"यह देश हमारा \/ चंद्रसेन विराट"},{"poem":"दिया गया संदर्भ सही पर\nअवसर और प्रसंग ग़लत है ।\n\nभाव, अमूर्त और अशरीरी\nवह अनुभव की वस्तु रहा है\nचित्र न कर पाया रूपायित\nशब्दों ने ही उसे कहा है\n\nउसका कल्पित रूप सही पर\nदृश्यमान हर रंग ग़लत है ।\n\nजब विश्वास सघन होता तब\nसंबंधो का मन बनता है\nगगन तभी भूतल बनता है\nभूतल तभी गगन बनता है\n\nसही, प्रेम में प्रण करना पर\nकरके प्रण, प्रण-भंग ग़लत है ।\n\nसंस्तुति, अर्थ, कपट से पायी\nजो भी हो उपलब्धि हीन है\nऐसा, तन से उजला हो पर\nमन से वह बिलकुल मलीन है\n\nशिखर लक्ष्य हो, सही बात पर\nउसमें चोर-सुरंग ग़लत है ।\n\n","author":"चंद्रसेन विराट","title":"प्रसंग ग़लत है \/ चंद्रसेन विराट"},{"poem":"गंधर्व, गीत के ओ! कबसे पुकारता हूँ\nआओ कि मौत सहमे, गाओ कि जिए जीवन ।\n\nयह निपट अकेलापन, मन की रुई न धुन दे\nयह मौत कहीं मुझको, दीवार में न चुन दे\nपाया मुझे अकेला, धमका दिया मरण ने\nज़िंदा रखा अभी तक, बस गीत की शरण ने\nआओ न तुम अगर तो अवसर मिले व्यथा को\nसब वक्ष के व्रणों की देगी उधेड़ सीवन ।\n\nईंधन बचा हुआ है, ब़ाकी अभी अगन है\nहम नित्य गा रहे तो यह ज़िंदगी मगन है\nवैसे मरण-महावर पर पाँव में रचा है\nमारा गया बहुत पर, जीवन अभी बचा है\nअनुपात यह हमेशा, यों ही बना रहे तो\nहो अश्रु-ताप पर अब चंदन-सुहास लेपन ।\n\nगाओ कि गीत से ही, धरती, गगन, दिशा है\nस्वर शेष, साँस, स्पंदन, ब़ाकी जिजीविषा है\nदेखो कि गीत वाला स्वर मंद हो न जाए\nयह द्वार खुला जीवन का, बंद हो न जाए\nजीते न मौत बाज़ी, हारे न कभी जीवन\nअर्थी इधर, उधर हो, नव-जन्म-थाल-वादन ।\n\n","author":"चंद्रसेन विराट","title":"गाओ कि जिये जीवन \/ चंद्रसेन विराट"},{"poem":"वंदन मेरे देश – तेरा वंदन मेरे देश \nपूजन,अर्चन,आराधन,अभिनन्दन मेरे देश \n\nतुझसे पाई माँ की ममता \nऔर पिता का प्यार  \nतेरे अन्न,हवा,पानी से \nदेह हुई तैयार \nतेरी मिट्टी-मिट्टी कब है, चंदन मेरे देश \nवंदन मेरे देश – तेरा वंदन मेरे देश .\n\nभिन्न-भिन्न भाषाएँ , भूषा \nयद्यपि धर्म अनेक \nकिन्तु सभी भारतवासी हैं \nऔर हृदय है एक \nतुझ पर बलि है ,हृदय –हृदय का स्पंदन मेरे देश \nवंदन मेरे देश – तेरा वंदन मेरे देश .\n\nपर्वत, सागर, नदियाँ \nऐसा दृश्य कहाँ ,\nस्वर्ग अगर है कहीं धरा पर \nतो है सिर्फ यहाँ \nतू ही दुनियाँ की धरती का वंदन मेरे देश \nवंदन मेरे देश – तेरा वंदन मेरे देश .\n\n","author":"चंद्रसेन विराट","title":"वंदन मेरे देश \/ चंद्रसेन विराट"}]
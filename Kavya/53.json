[{"poem":"व्यंजन पकाने की विधियाँ कई हैं\nव्यंजन भी कई हैं\nढेरों व्यंजनों के\nपर, व्यंजन विधियों को चकमा देकर\nकब और कैसे स्वाद को \nमधुर तिक्त करते हैं\nयही चमत्कार है।\n\nचाहें तो हम इसे रहस्य भी कह लें।\nहाथों का जस\nवह तो होता है\nउससे भी बड़ी चीज वह मन है\nजो व्यंजन पकाता है,\nवह अदृश्य रहता है\nस्वाद जो आता है जीभ पर\nजान वह कैसे यह लेता है, \nकिस मन से व्यंजन पकाया गया।\n\nसामग्री , वह तो सोची होगी\nसामग्री बिन व्यंजन\nयह तो सुना नहीं,\nहाँ वह भी कैसे पकाई गई\nयह महत्वपूर्ण है।\n\nअंत तब यही होगा स्वाद का\nकैसे जुटाये गये\nसामग्री व्यंजन विधियाँ।\n\n","author":"प्रयाग शुक्ल","title":"व्यंजन पकाने की विधि \/ प्रयाग शुक्ल"},{"poem":"खड़े थे कई बच्चे\nतितर-बितर।\nनहीं था पानी\nबिजली नहीं थी।\nकीचड़ था।\n\nआंधी चलती थी।\nबूंदें गिरती थीं।\nरोती थीं कविता\nकी दुनिया में-\nरात की नदियाँ।\n\nघोंसले बनते थे\nउजड़ते थे-\n\nस्त्रियाँ लाती थीं\nमीलों दूर से\nभरकर घड़े।\n\nबच्चियाँ मांजती थीं\nसुबह से रात तक\nबर्तन\nदूसरों के।\n\nआती-जाती थीं ट्रेनें।\n\nनीम और पीपल थे-\nकहानियाँ थीं\nउनकी हज़ारों-हज़ार।\n\nकोहराम थे।\nखोए जाते थे\nमाता-पिता।\n\nबैठे थे\nगुमशुदा बच्चे,\nचुपचाप।\n\n","author":"प्रयाग शुक्ल","title":"स्त्रियाँ लाती थीं मीलों दूर से भरकर घड़े \/ प्रयाग शुक्ल"},{"poem":"कभी-कभी चला जाता हूँ\nकिसी पुराण-वन में\nसेंकते धूप दोपहर की: बरामदे में-\nहिरण दिखते हैं, पक्षी कई,\nकोटर उनके, घनी डालों में\nछिपी हुईं कुछ की\nबोलियाँ उनमें।\n\nचमक उठता जल\nकहीं आता जब निकल\nकुछ दूर बहुत बड़े\nबहुत घने वृक्षों के\nतले की पगडंडियों से-\n\nकुछ न कुछ घटता ही रहता\nहै पुरा-वन में।\nदिखता है अश्व\nभटकता एक,\nजैसे ढूँढता हो खोया सवार।\nऔर वे कुछ वन-कन्याएँ\nगूँथती फूल जूड़ों में।\n\nवृक्षों के तनों में\nरश्मियाँ सुनहरी रुपहली वे।\nशाम हो जाती है:\nआता हूँ कैसे तो\nबचकर हिंस्र पशुओं से,\nसाबुत मैं!\n\nसराहता नगर के\nऊपर के तरे दो-चार\nचन्द्रमा,\nअनंतर निकलकर\nकमरे के बाहर मैं,\nआकर वापस बरामदे में!\n\n","author":"प्रयाग शुक्ल","title":"कभी-कभी \/ प्रयाग शुक्ल"},{"poem":"फूल जब फूलते हैं वृक्षों में\nआँखें चुपचाप उधर जैसे आभार में\nऊपर उठ जाती हैं।\nबादल जब छाते हैं, थोड़ा गहराते हैं\nहम विनीत मस्तक यह अपना\nउठाते हैं।\n\nदूर्वादल पैरों को जब-जब सहलाता है\nकितना संकोच-भार\nमन में खिंच आता है-\nआभारी अपने में खोए कुछ\nदेखते, वह क्या है भीतर तक\nमन में भर आता है।\n\nवैसे तो सीमा नहीं दृष्टि की\nलेकिन जो ऊपर है\nऔर जो नीचे है-\nयहाँ ऎन सामने\nहम पर कुछ बरसाता-सरसाता,\nउससे एक अलग ही\nनाता है।\n\n","author":"प्रयाग शुक्ल","title":"फूल जब फूलते हैं वृक्षो में \/ प्रयाग शुक्ल"},{"poem":"उन्माद कभी ज्यादा देर तक नहीं\nठहरता,\nयही है लक्षण उन्माद का ।\nबीजों में, पेड़ों में, पत्तों में नहीं होता\nउन्माद\nआँधी में होता है\nपर वह भी ठहरती नहीं\nज्यादा देर तक\n\nजब हम होते हैं उन्माद में\nदेख नहीं पाते फूलों के रंग\nजैसे कि वे हैं ।\nउतर जाता उन्माद नदी का भी\nपर जो देखता है नदी का उन्माद भी\nवह उन्माद में नहीं होता ।\n\nउन्माद सागर का होता है\nपर वह भी नहीं रहता\nउन्माद में बराबर ।\nसूर्य और चन्द्र में तो होता ही\nनहीं उन्माद,\nहोता भी है तो ग्रहण\n\nजो हैं उन्माद में\nउन्हें आएँगी ही\nनहीं समझ में यह पंक्तियाँ\nप्रतीक्षा में रहेगी\nकविता यह\nउन्माद के उतरने की ।\n\n","author":"प्रयाग शुक्ल","title":"उन्माद के खिलाफ़ \/ प्रयाग शुक्ल"},{"poem":"आलिंगन हवाओं का ।\n\nऔर ऐसा भी कि गुज़र ही \nन सके हवा बीच उसके ।\n\nऔर वह भी कि\nहल्का हो स्पर्श ।\nहो बस सरसराहट एक\nवस्त्रों की ।\nकंधे पर, पीठ पर हल्की-सी एक थाप ।\n\nकुछ है आलिंगन में\nजो यों दिखता नहीं\nअपने भी पार चला जाता पर ।\nअदृश्य कुछ सौम्य मधुर\nआता उतर दो के मिल जाने पर\nवापस आ भिन्न दो दिशाओं से ।\n\n","author":"प्रयाग शुक्ल","title":"आलिंगन \/ प्रयाग शुक्ल"}]
[{"poem":"सिंहासन हिल उठे राजवंशों ने भृकुटी तानी थी, \nबूढ़े भारत में भी आई फिर से नयी जवानी थी, \nगुमी हुई आज़ादी की कीमत सबने पहचानी थी, \nदूर फिरंगी को करने की सबने मन में ठानी थी।  \n\nचमक उठी सन सत्तावन में, वह तलवार पुरानी थी, \nबुंदेले हरबोलों के मुँह हमने सुनी कहानी थी, \nखूब लड़ी मर्दानी वह तो झाँसी वाली रानी थी।।  \n\nकानपूर के नाना की, मुँहबोली बहन छबीली थी, \nलक्ष्मीबाई नाम, पिता की वह संतान अकेली थी, \nनाना के सँग पढ़ती थी वह, नाना के सँग खेली थी, \nबरछी, ढाल, कृपाण, कटारी उसकी यही सहेली थी।  \n\nवीर शिवाजी की गाथायें उसको याद ज़बानी थी, \nबुंदेले हरबोलों के मुँह हमने सुनी कहानी थी, \nखूब लड़ी मर्दानी वह तो झाँसी वाली रानी थी।।  \n\nलक्ष्मी थी या दुर्गा थी वह स्वयं वीरता की अवतार, \nदेख मराठे पुलकित होते उसकी तलवारों के वार, \nनकली युद्ध-व्यूह की रचना और खेलना खूब शिकार, \nसैन्य घेरना, दुर्ग तोड़ना ये थे उसके प्रिय खिलवाड़।   \n\nमहाराष्ट्र-कुल-देवी उसकी भी आराध्य भवानी थी, \nबुंदेले हरबोलों के मुँह हमने सुनी कहानी थी, \nखूब लड़ी मर्दानी वह तो झाँसी वाली रानी थी।।  \n\nहुई वीरता की वैभव के साथ सगाई झाँसी में, \nब्याह हुआ रानी बन आई लक्ष्मीबाई झाँसी में, \nराजमहल में बजी बधाई खुशियाँ छाई झाँसी में, \nसुघट बुंदेलों की विरुदावलि-सी वह आयी थी झांसी में।\n\nचित्रा ने अर्जुन को पाया, शिव को मिली भवानी थी, \nबुंदेले हरबोलों के मुँह हमने सुनी कहानी थी, \nखूब लड़ी मर्दानी वह तो झाँसी वाली रानी थी।।  \n\nउदित हुआ सौभाग्य, मुदित महलों में उजियाली छाई, \nकिंतु कालगति चुपके-चुपके काली घटा घेर लाई, \nतीर चलाने वाले कर में उसे चूड़ियाँ कब भाई, \nरानी विधवा हुई, हाय! विधि को भी नहीं दया आई।  \n\nनिसंतान मरे राजाजी रानी शोक-समानी थी, \nबुंदेले हरबोलों के मुँह हमने सुनी कहानी थी, \nखूब लड़ी मर्दानी वह तो झाँसी वाली रानी थी।।  \n\nबुझा दीप झाँसी का तब डलहौज़ी मन में हरषाया, \nराज्य हड़प करने का उसने यह अच्छा अवसर पाया, \nफ़ौरन फौजें भेज दुर्ग पर अपना झंडा फहराया, \nलावारिस का वारिस बनकर ब्रिटिश राज्य झाँसी आया।  \n\nअश्रुपूर्ण रानी ने देखा झाँसी हुई बिरानी थी, \nबुंदेले हरबोलों के मुँह हमने सुनी कहानी थी, \nखूब लड़ी मर्दानी वह तो झाँसी वाली रानी थी।।  \n\nअनुनय विनय नहीं सुनती है, विकट शासकों की माया, \nव्यापारी बन दया चाहता था जब यह भारत आया, \nडलहौज़ी ने पैर पसारे, अब तो पलट गई काया, \nराजाओं नव्वाबों को भी उसने पैरों ठुकराया।  \n\nरानी दासी बनी, बनी यह दासी अब महरानी थी, \nबुंदेले हरबोलों के मुँह हमने सुनी कहानी थी, \nखूब लड़ी मर्दानी वह तो झाँसी वाली रानी थी।।  \n\nछिनी राजधानी दिल्ली की, लखनऊ छीना बातों-बात, \nकैद पेशवा था बिठूर में, हुआ नागपुर का भी घात, \nउदैपुर, तंजौर, सतारा,कर्नाटक की कौन बिसात? \nजब कि सिंध, पंजाब ब्रह्म पर अभी हुआ था वज्र-निपात।  \n\nबंगाले, मद्रास आदि की भी तो वही कहानी थी, \nबुंदेले हरबोलों के मुँह हमने सुनी कहानी थी, \nखूब लड़ी मर्दानी वह तो झाँसी वाली रानी थी।।  \n\nरानी रोयीं रनिवासों में, बेगम ग़म से थीं बेज़ार, \nउनके गहने कपड़े बिकते थे कलकत्ते के बाज़ार, \nसरे आम नीलाम छापते थे अंग्रेज़ों के अखबार, \n'नागपुर के ज़ेवर ले लो लखनऊ के लो नौलख हार'।  \n\nयों परदे की इज़्ज़त परदेशी के हाथ बिकानी थी, \nबुंदेले हरबोलों के मुँह हमने सुनी कहानी थी, \nखूब लड़ी मर्दानी वह तो झाँसी वाली रानी थी।।  \n\nकुटियों में भी विषम वेदना, महलों में आहत अपमान, \nवीर सैनिकों के मन में था अपने पुरखों का अभिमान, \nनाना धुंधूपंत पेशवा जुटा रहा था सब सामान, \nबहिन छबीली ने रण-चण्डी का कर दिया प्रकट आहवान।  \n\nहुआ यज्ञ प्रारम्भ उन्हें तो सोई ज्योति जगानी थी, \nबुंदेले हरबोलों के मुँह हमने सुनी कहानी थी, \nखूब लड़ी मर्दानी वह तो झाँसी वाली रानी थी।।  \n\nमहलों ने दी आग, झोंपड़ी ने ज्वाला सुलगाई थी, \nयह स्वतंत्रता की चिनगारी अंतरतम से आई थी, \nझाँसी चेती, दिल्ली चेती, लखनऊ लपटें छाई थी, \nमेरठ, कानपुर,पटना ने भारी धूम मचाई थी,  \n\nजबलपुर, कोल्हापुर में भी कुछ हलचल उकसानी थी, \nबुंदेले हरबोलों के मुँह हमने सुनी कहानी थी, \nखूब लड़ी मर्दानी वह तो झाँसी वाली रानी थी।।  \n\nइस स्वतंत्रता महायज्ञ में कई वीरवर आए काम, \nनाना धुंधूपंत, ताँतिया, चतुर अज़ीमुल्ला सरनाम, \nअहमदशाह मौलवी, ठाकुर कुँवरसिंह सैनिक अभिराम, \nभारत के इतिहास गगन में अमर रहेंगे जिनके नाम।  \n\nलेकिन आज जुर्म कहलाती उनकी जो कुरबानी थी, \nबुंदेले हरबोलों के मुँह हमने सुनी कहानी थी, \nखूब लड़ी मर्दानी वह तो झाँसी वाली रानी थी।।  \n\nइनकी गाथा छोड़, चले हम झाँसी के मैदानों में, \nजहाँ खड़ी है लक्ष्मीबाई मर्द बनी मर्दानों में, \nलेफ्टिनेंट वाकर आ पहुँचा, आगे बढ़ा जवानों में, \nरानी ने तलवार खींच ली, हुया द्वंद असमानों में।  \n\nज़ख्मी होकर वाकर भागा, उसे अजब हैरानी थी, \nबुंदेले हरबोलों के मुँह हमने सुनी कहानी थी, \nखूब लड़ी मर्दानी वह तो झाँसी वाली रानी थी।।  \n\nरानी बढ़ी कालपी आई, कर सौ मील निरंतर पार, \nघोड़ा थक कर गिरा भूमि पर गया स्वर्ग तत्काल सिधार, \nयमुना तट पर अंग्रेज़ों ने फिर खाई रानी से हार, \nविजयी रानी आगे चल दी, किया ग्वालियर पर अधिकार।  \n\nअंग्रेज़ों के मित्र सिंधिया ने छोड़ी राजधानी थी, \nबुंदेले हरबोलों के मुँह हमने सुनी कहानी थी, \nखूब लड़ी मर्दानी वह तो झाँसी वाली रानी थी।।  \n\nविजय मिली, पर अंग्रेज़ों की फिर सेना घिर आई थी, \nअबके जनरल स्मिथ सम्मुख था, उसने मुहँ की खाई थी, \nकाना और मंदरा सखियाँ रानी के संग आई थी, \nयुद्ध श्रेत्र में उन दोनों ने भारी मार मचाई थी।  \n\nपर पीछे ह्यूरोज़ आ गया, हाय! घिरी अब रानी थी, \nबुंदेले हरबोलों के मुँह हमने सुनी कहानी थी, \nखूब लड़ी मर्दानी वह तो झाँसी वाली रानी थी।।  \n\nतो भी रानी मार काट कर चलती बनी सैन्य के पार, \nकिन्तु सामने नाला आया, था वह संकट विषम अपार, \nघोड़ा अड़ा, नया घोड़ा था, इतने में आ गये सवार, \nरानी एक, शत्रु बहुतेरे, होने लगे वार-पर-वार।  \n\nघायल होकर गिरी सिंहनी उसे वीर गति पानी थी, \nबुंदेले हरबोलों के मुँह हमने सुनी कहानी थी, \nखूब लड़ी मर्दानी वह तो झाँसी वाली रानी थी।।  \n\nरानी गई सिधार चिता अब उसकी दिव्य सवारी थी, \nमिला तेज से तेज, तेज की वह सच्ची अधिकारी थी, \nअभी उम्र कुल तेइस की थी, मनुज नहीं अवतारी थी, \nहमको जीवित करने आयी बन स्वतंत्रता-नारी थी,  \n\nदिखा गई पथ, सिखा गई हमको जो सीख सिखानी थी, \nबुंदेले हरबोलों के मुँह हमने सुनी कहानी थी, \nखूब लड़ी मर्दानी वह तो झाँसी वाली रानी थी।।  \n\nजाओ रानी याद रखेंगे ये कृतज्ञ भारतवासी, \nयह तेरा बलिदान जगावेगा स्वतंत्रता अविनासी, \nहोवे चुप इतिहास, लगे सच्चाई को चाहे फाँसी, \nहो मदमाती विजय, मिटा दे गोलों से चाहे झाँसी।  \n\nतेरा स्मारक तू ही होगी, तू खुद अमिट निशानी थी, \nबुंदेले हरबोलों के मुँह हमने सुनी कहानी थी, \nखूब लड़ी मर्दानी वह तो झाँसी वाली रानी थी।।\n\n","author":"सुभद्राकुमारी चौहान","title":"झांसी की रानी \/ सुभद्राकुमारी चौहान"},{"poem":"बार-बार आती है मुझको मधुर याद बचपन तेरी। \nगया ले गया तू जीवन की सबसे मस्त खुशी मेरी॥  \n\nचिंता-रहित खेलना-खाना वह फिरना निर्भय स्वच्छंद। \nकैसे भूला जा सकता है बचपन का अतुलित आनंद?  \n\nऊँच-नीच का ज्ञान नहीं था छुआछूत किसने जानी? \nबनी हुई थी वहाँ झोंपड़ी और चीथड़ों में रानी॥  \n\nकिये दूध के कुल्ले मैंने चूस अँगूठा सुधा पिया। \nकिलकारी किल्लोल मचाकर सूना घर आबाद किया॥  \n\nरोना और मचल जाना भी क्या आनंद दिखाते थे। \nबड़े-बड़े मोती-से आँसू जयमाला पहनाते थे॥  \n\nमैं रोई, माँ काम छोड़कर आईं, मुझको उठा लिया। \nझाड़-पोंछ कर चूम-चूम कर गीले गालों को सुखा दिया॥  \n\nदादा ने चंदा दिखलाया नेत्र नीर-युत दमक उठे। \nधुली हुई मुस्कान देख कर सबके चेहरे चमक उठे॥  \n\nवह सुख का साम्राज्य छोड़कर मैं मतवाली बड़ी हुई। \nलुटी हुई, कुछ ठगी हुई-सी दौड़ द्वार पर खड़ी हुई॥  \n\nलाजभरी आँखें थीं मेरी मन में उमँग रँगीली थी। \nतान रसीली थी कानों में चंचल छैल छबीली थी॥  \n\nदिल में एक चुभन-सी थी यह दुनिया अलबेली थी। \nमन में एक पहेली थी मैं सब के बीच अकेली थी॥  \n\nमिला, खोजती थी जिसको हे बचपन! ठगा दिया तूने। \nअरे! जवानी के फंदे में मुझको फँसा दिया तूने॥  \n\nसब गलियाँ उसकी भी देखीं उसकी खुशियाँ न्यारी हैं। \nप्यारी, प्रीतम की रँग-रलियों की स्मृतियाँ भी प्यारी हैं॥  \n\nमाना मैंने युवा-काल का जीवन खूब निराला है। \nआकांक्षा, पुरुषार्थ, ज्ञान का उदय मोहनेवाला है॥  \n\nकिंतु यहाँ झंझट है भारी युद्ध-क्षेत्र संसार बना। \nचिंता के चक्कर में पड़कर जीवन भी है भार बना॥  \n\nआ जा बचपन! एक बार फिर दे दे अपनी निर्मल शांति। \nव्याकुल व्यथा मिटानेवाली वह अपनी प्राकृत विश्रांति॥  \n\nवह भोली-सी मधुर सरलता वह प्यारा जीवन निष्पाप। \nक्या आकर फिर मिटा सकेगा तू मेरे मन का संताप?  \n\nमैं बचपन को बुला रही थी बोल उठी बिटिया मेरी। \nनंदन वन-सी फूल उठी यह छोटी-सी कुटिया मेरी॥  \n\n'माँ ओ' कहकर बुला रही थी मिट्टी खाकर आयी थी। \nकुछ मुँह में कुछ लिये हाथ में मुझे खिलाने लायी थी॥  \n\nपुलक रहे थे अंग, दृगों में कौतुहल था छलक रहा। \nमुँह पर थी आह्लाद-लालिमा विजय-गर्व था झलक रहा॥  \n\nमैंने पूछा 'यह क्या लायी?' बोल उठी वह 'माँ, काओ'। \nहुआ प्रफुल्लित हृदय खुशी से मैंने कहा - 'तुम्हीं खाओ'॥  \n\nपाया मैंने बचपन फिर से बचपन बेटी बन आया। \nउसकी मंजुल मूर्ति देखकर मुझ में नवजीवन आया॥  \n\nमैं भी उसके साथ खेलती खाती हूँ, तुतलाती हूँ। \nमिलकर उसके साथ स्वयं मैं भी बच्ची बन जाती हूँ॥  \n\nजिसे खोजती थी बरसों से अब जाकर उसको पाया। \nभाग गया था मुझे छोड़कर वह बचपन फिर से आया॥\n\n","author":"सुभद्राकुमारी चौहान","title":"मेरा नया बचपन \/ सुभद्राकुमारी चौहान"},{"poem":"\nयहाँ कोकिला नहीं, काग हैं, शोर मचाते,  \nकाले काले कीट, भ्रमर का भ्रम उपजाते।   \n\nकलियाँ भी अधखिली, मिली हैं कंटक-कुल से,  \nवे पौधे, व पुष्प शुष्क हैं अथवा झुलसे।   \n\nपरिमल-हीन पराग दाग सा बना पड़ा है,  \nहा! यह प्यारा बाग खून से सना पड़ा है।   \n\nओ, प्रिय ऋतुराज! किन्तु धीरे से आना,  \nयह है शोक-स्थान यहाँ मत शोर मचाना।   \n\nवायु चले, पर मंद चाल से उसे चलाना,  \nदुःख की आहें संग उड़ा कर मत ले जाना।   \n\nकोकिल गावें, किन्तु राग रोने का गावें,  \nभ्रमर करें गुंजार कष्ट की कथा सुनावें।   \n\nलाना संग में पुष्प, न हों वे अधिक सजीले,  \nतो सुगंध भी मंद, ओस से कुछ कुछ गीले।   \n\nकिन्तु न तुम उपहार भाव आ कर दिखलाना,  \nस्मृति में पूजा हेतु यहाँ थोड़े बिखराना।   \n\nकोमल बालक मरे यहाँ गोली खा कर,  \nकलियाँ उनके लिये गिराना थोड़ी ला कर।   \n\nआशाओं से भरे हृदय भी छिन्न हुए हैं,  \nअपने प्रिय परिवार देश से भिन्न हुए हैं।   \n\nकुछ कलियाँ अधखिली यहाँ इसलिए चढ़ाना,  \nकर के उनकी याद अश्रु के ओस बहाना।   \n\nतड़प तड़प कर वृद्ध मरे हैं गोली खा कर,  \nशुष्क पुष्प कुछ वहाँ गिरा देना तुम जा कर।   \n\nयह सब करना, किन्तु यहाँ मत शोर मचाना,  \nयह है शोक-स्थान बहुत धीरे से आना।\n\n","author":"सुभद्राकुमारी चौहान","title":"﻿जलियाँवाला बाग में बसंत \/ सुभद्राकुमारी चौहान"},{"poem":"मृदुल कल्पना के चल पँखों पर हम तुम दोनों आसीन।  \nभूल जगत के कोलाहल को रच लें अपनी सृष्टि नवीन।।   \n\nवितत विजन के शांत प्रांत में कल्लोलिनी नदी के तीर।  \nबनी हुई हो वहीं कहीं पर हम दोनों की पर्ण-कुटीर।।   \n\nकुछ रूखा, सूखा खाकर ही पीतें हों सरिता  का जल।  \nपर न कुटिल आक्षेप जगत के करने आवें हमें विकल।।   \n\nसरल काव्य-सा सुंदर जीवन हम सानंद बिताते हों।  \nतरु-दल की शीतल छाया में चल समीर-सा गाते हों।।   \n\nसरिता के नीरव प्रवाह-सा बढ़ता हो अपना जीवन।  \nहो उसकी प्रत्येक लहर में अपना एक निरालापन।।   \n\nरचे रुचिर रचनाएँ जग में अमर प्राण भरने वाली।  \nदिशि-दिशि को अपनी लाली से अनुरंजित करने वाली।।   \n\nतुम कविता के प्राण बनो मैं उन प्राणों की आकुल तान।  \nनिर्जन वन को मुखरित कर दे प्रिय! अपना सम्मोहन गान।।\n\n","author":"सुभद्राकुमारी चौहान","title":"साध \/ सुभद्राकुमारी चौहान"},{"poem":"यह कदंब का पेड़ अगर माँ होता यमुना तीरे। \nमैं भी उस पर बैठ कन्हैया बनता धीरे-धीरे।।  \n\nले देतीं यदि मुझे बांसुरी तुम दो पैसे वाली। \nकिसी तरह नीची हो जाती यह कदंब की डाली।।  \n\nतुम्हें नहीं कुछ कहता पर मैं चुपके-चुपके आता। \nउस नीची डाली से अम्मा ऊँचे पर चढ़ जाता।।  \n\nवहीं बैठ फिर बड़े मजे से मैं बांसुरी बजाता। \nअम्मा-अम्मा कह वंशी के स्वर में तुम्हे बुलाता।।  \n\nबहुत बुलाने पर भी माँ जब नहीं उतर कर आता। \nमाँ, तब माँ का हृदय तुम्हारा बहुत विकल हो जाता।।  \n\nतुम आँचल फैला कर अम्मां वहीं पेड़ के नीचे। \nईश्वर से कुछ विनती करतीं बैठी आँखें मीचे।।  \n\nतुम्हें ध्यान में लगी देख मैं धीरे-धीरे आता। \nऔर तुम्हारे फैले आँचल के नीचे छिप जाता।।  \n\nतुम घबरा कर आँख खोलतीं, पर माँ खुश हो जाती। \nजब अपने मुन्ना राजा को गोदी में ही पातीं।।  \n\nइसी तरह कुछ खेला करते हम-तुम धीरे-धीरे। \nयह कदंब का पेड़ अगर माँ होता यमुना तीरे।।\n\n","author":"सुभद्राकुमारी चौहान","title":"यह कदम्ब का पेड़ \/ सुभद्राकुमारी चौहान"},{"poem":"देव! तुम्हारे कई उपासक कई ढंग से आते हैं  \nसेवा में बहुमूल्य भेंट वे कई रंग की लाते हैं   \n\nधूमधाम से साज-बाज से वे मंदिर में आते हैं  \nमुक्तामणि बहुमुल्य वस्तुऐं लाकर तुम्हें चढ़ाते हैं   \n\nमैं ही हूँ गरीबिनी ऐसी जो कुछ साथ नहीं लायी  \nफिर भी साहस कर मंदिर में पूजा करने चली आयी   \n\nधूप-दीप-नैवेद्य नहीं है झांकी का श्रृंगार नहीं  \nहाय! गले में पहनाने को फूलों का भी हार नहीं   \n\nकैसे करूँ कीर्तन, मेरे स्वर में है माधुर्य नहीं  \nमन का भाव प्रकट करने को वाणी में चातुर्य नहीं   \n\nनहीं दान है, नहीं दक्षिणा खाली हाथ चली आयी  \nपूजा की विधि नहीं जानती, फिर भी नाथ चली आयी   \n\nपूजा और पुजापा प्रभुवर इसी पुजारिन को समझो  \nदान-दक्षिणा और निछावर इसी भिखारिन को समझो   \n\nमैं उनमत्त प्रेम की प्यासी हृदय दिखाने आयी हूँ  \nजो कुछ है, वह यही पास है, इसे चढ़ाने आयी हूँ   \n\nचरणों पर अर्पित है, इसको चाहो तो स्वीकार करो  \nयह तो वस्तु तुम्हारी ही है ठुकरा दो या प्यार करो\n\n","author":"सुभद्राकुमारी चौहान","title":"ठुकरा दो या प्यार करो \/ सुभद्राकुमारी चौहान"},{"poem":"देखो कोयल काली है पर\nमीठी है इसकी बोली\nइसने ही तो कूक कूक कर\nआमों में मिश्री घोली\n\nकोयल कोयल सच बतलाना\nक्या संदेसा लायी हो\nबहुत दिनों के बाद आज फिर\nइस डाली पर आई हो\n\nक्या गाती हो किसे बुलाती\nबतला दो कोयल रानी\nप्यासी धरती देख मांगती\nहो क्या मेघों से पानी?\n\nकोयल यह मिठास क्या तुमने\nअपनी माँ से पायी है?\nमाँ ने ही क्या तुमको मीठी\nबोली यह सिखलायी है?\n\nडाल डाल पर उड़ना गाना\nजिसने तुम्हें सिखाया है\nसबसे मीठे मीठे बोलो\nयह भी तुम्हें बताया है\n\nबहुत भली हो तुमने माँ की\nबात सदा ही है मानी\nइसीलिये तो तुम कहलाती\nहो सब चिड़ियों की रानी\n\n","author":"सुभद्राकुमारी चौहान","title":"कोयल \/ सुभद्राकुमारी चौहान"},{"poem":"अभी अभी थी धूप, बरसने\nलगा कहाँ से यह पानी\nकिसने फोड़ घड़े बादल के\nकी है इतनी शैतानी।\n\nसूरज ने क्‍यों बंद कर लिया\nअपने घर का दरवाजा़\nउसकी माँ ने भी क्‍या उसको\nबुला लिया कहकर आजा।\n\nज़ोर-ज़ोर से गरज रहे हैं\nबादल हैं किसके काका\nकिसको डाँट रहे हैं, किसने\nकहना नहीं सुना माँ का।\n\nबिजली के आँगन में अम्‍माँ\nचलती है कितनी तलवार\nकैसी चमक रही है फिर भी\nक्‍यों खाली जाते हैं वार।\n\nक्‍या अब तक तलवार चलाना\nमाँ वे सीख नहीं पाए\nइसीलिए क्‍या आज सीखने\nआसमान पर हैं आए।\n\nएक बार भी माँ यदि मुझको\nबिजली के घर जाने दो\nउसके बच्‍चों को तलवार\nचलाना सिखला आने दो।\n\nखुश होकर तब बिजली देगी\nमुझे चमकती सी तलवार\nतब माँ कर न कोई सकेगा\nअपने ऊपर अत्‍याचार।\n\nपुलिसमैन अपने काका को\nफिर न पकड़ने आएँगे\nदेखेंगे तलवार दूर से ही\nवे सब डर जाएँगे।\n\nअगर चाहती हो माँ काका\nजाएँ अब न जेलखाना\nतो फिर बिजली के घर मुझको\nतुम जल्‍दी से पहुँचाना।\n\nकाका जेल न जाएँगे अब\nतूझे मँगा दूँगी तलवार\nपर बिजली के घर जाने का\nअब मत करना कभी विचार।\n\n","author":"सुभद्राकुमारी चौहान","title":"पानी और धूप \/ सुभद्राकुमारी चौहान"},{"poem":"आ रही हिमालय से पुकार\nहै उदधि गरजता बार बार\nप्राची पश्चिम भू नभ अपार;\nसब पूछ रहें हैं दिग-दिगन्त\nवीरों का हो कैसा वसन्त\n\nफूली सरसों ने दिया रंग\nमधु लेकर आ पहुंचा अनंग\nवधु वसुधा पुलकित अंग अंग;\nहै वीर देश में किन्तु कंत\nवीरों का हो कैसा वसन्त\n\nभर रही कोकिला इधर तान\nमारू बाजे पर उधर गान\nहै रंग और रण का विधान;\nमिलने को आए आदि अंत\nवीरों का हो कैसा वसन्त\n\nगलबाहें हों या कृपाण\nचलचितवन हो या धनुषबाण\nहो रसविलास या दलितत्राण;\nअब यही समस्या है दुरंत\nवीरों का हो कैसा वसन्त\n\nकह दे अतीत अब मौन त्याग\nलंके तुझमें क्यों लगी आग\nऐ कुरुक्षेत्र अब जाग जाग;\nबतला अपने अनुभव अनंत\nवीरों का हो कैसा वसन्त\n\nहल्दीघाटी के शिला खण्ड\nऐ दुर्ग सिंहगढ़ के प्रचंड\nराणा ताना का कर घमंड;\nदो जगा आज स्मृतियां ज्वलंत\nवीरों का हो कैसा वसन्त\n\nभूषण अथवा कवि चंद नहीं\nबिजली भर दे वह छन्द नहीं\nहै कलम बंधी स्वच्छंद नहीं;\nफिर हमें बताए कौन हन्त\nवीरों का हो कैसा वसन्त\n\n","author":"सुभद्राकुमारी चौहान","title":"वीरों का हो कैसा वसन्त \/ सुभद्राकुमारी चौहान"},{"poem":"वह देखो माँ आज\nखिलौनेवाला फिर से आया है।\nकई तरह के सुंदर-सुंदर\nनए खिलौने लाया है।\n\nहरा-हरा तोता पिंजड़े में\nगेंद एक पैसे वाली\nछोटी सी मोटर गाड़ी है\nसर-सर-सर चलने वाली।\n\nसीटी भी है कई तरह की\nकई तरह के सुंदर खेल\nचाभी भर देने से भक-भक\nकरती चलने वाली रेल।\n\nगुड़िया भी है बहुत भली-सी\nपहने कानों में बाली\nछोटा-सा 'टी सेट' है\nछोटे-छोटे हैं लोटा थाली।\n\nछोटे-छोटे धनुष-बाण हैं\nहैं छोटी-छोटी तलवार\nनए खिलौने ले लो भैया\nज़ोर-ज़ोर वह रहा पुकार।\n\nमुन्‍नू ने गुड़िया ले ली है\nमोहन ने मोटर गाड़ी\nमचल-मचल सरला करती है\nमाँ ने लेने को साड़ी\n\nकभी खिलौनेवाला भी माँ\nक्‍या साड़ी ले आता है।\nसाड़ी तो वह कपड़े वाला\nकभी-कभी दे जाता है\n\nअम्‍मा तुमने तो लाकर के\nमुझे दे दिए पैसे चार\nकौन खिलौने लेता हूँ मैं\nतुम भी मन में करो विचार।\n\nतुम सोचोगी मैं ले लूँगा।\nतोता, बिल्‍ली, मोटर, रेल\nपर माँ, यह मैं कभी न लूँगा\nये तो हैं बच्‍चों के खेल।\n\nमैं तो तलवार खरीदूँगा माँ\nया मैं लूँगा तीर-कमान\nजंगल में जा, किसी ताड़का\nको मारुँगा राम समान।\n\nतपसी यज्ञ करेंगे, असुरों-\nको मैं मार भगाऊँगा\nयों ही कुछ दिन करते-करते \nरामचंद्र मैं बन जाऊँगा।\n\nयही रहूँगा कौशल्‍या मैं\nतुमको यही बनाऊँगा।\nतुम कह दोगी वन जाने को\nहँसते-हँसते जाऊँगा।\n\nपर माँ, बिना तुम्‍हारे वन में\nमैं कैसे रह पाऊँगा।\nदिन भर घूमूँगा जंगल में\nलौट कहाँ पर आऊँगा।\n\nकिससे लूँगा पैसे, रूठूँगा\nतो कौन मना लेगा\nकौन प्‍यार से बिठा गोद में\nमनचाही चींजे़ देगा।\n\n","author":"सुभद्राकुमारी चौहान","title":"खिलौनेवाला \/ सुभद्राकुमारी चौहान"},{"poem":"शैशव के सुन्दर प्रभात का\nमैंने नव विकास देखा।\nयौवन की मादक लाली में\nजीवन का हुलास देखा।।\n\nजग-झंझा-झकोर में\nआशा-लतिका का विलास देखा।\nआकांक्षा, उत्साह, प्रेम का\nक्रम-क्रम से प्रकाश देखा।।\n\nजीवन में न निराशा मुझको\nकभी रुलाने को आयी।\nजग झूठा है यह विरक्ति भी\nनहीं सिखाने को आयी।।\n\nअरिदल की पहिचान कराने\nनहीं घृणा आने पायी।\nनहीं अशान्ति हृदय तक अपनी\nभीषणता लाने पायी।।\n\n","author":"सुभद्राकुमारी चौहान","title":"उल्लास \/ सुभद्राकुमारी चौहान"},{"poem":"कर रहे प्रतीक्षा किसकी हैं \nझिलमिल-झिलमिल तारे?\nधीमे प्रकाश में कैसे तुम \nचमक रहे मन मारे।। \n\nअपलक आँखों से कह दो \nकिस ओर निहारा करते?\nकिस प्रेयसि पर तुम अपनी \nमुक्तावलि वारा करते? \n\nकरते हो अमिट प्रतीक्षा, \nतुम कभी न विचलित होते।\nनीरव रजनी अंचल में \nतुम कभी न छिप कर सोते।। \n\nजब निशा प्रिया से मिलने, \nदिनकर निवेश में जाते।\nनभ के सूने आँगन में \nतुम धीरे-धीरे आते।।\n\nविधुरा से कह दो मन की, \nलज्जा की जाली खोलो।\nक्या तुम भी विरह विकल हो, \nहे तारे कुछ तो बोलो।\n\nमैं भी वियोगिनी मुझसे \nफिर कैसी लज्जा प्यारे?\nकह दो अपनी बीती को \nहे झिलमिल-झिलमिल तारे!\n\n","author":"सुभद्राकुमारी चौहान","title":"झिलमिल तारे \/ सुभद्राकुमारी चौहान"},{"poem":"रीती होती जाती थी \nजीवन की मधुमय प्याली।\nफीकी पड़ती जाती थी \nमेरे यौवन की लाली।।\n\nहँस-हँस कर यहाँ निराशा\nथी अपने खेल दिखाती।\nधुंधली रेखा आशा की \nपैरों से मसल मिटाती।।\n\nयुग-युग-सी बीत रही थीं \nमेरे जीवन की घड़ियाँ।\nसुलझाये नहीं सुलझती \nउलझे भावों की लड़ियाँ।\n\nजाने इस समय कहाँ से \nये चुपके-चुपके आए।\nसब रोम-रोम में मेरे \nये बन कर प्राण समाए।\n\nमैं उन्हें भूलने जाती \nये पलकों में छिपे रहते।\nमैं दूर भागती उनसे \nये छाया बन कर रहते।\n\nविधु के प्रकाश में जैसे \nतारावलियाँ घुल जातीं।\nवालारुण की आभा से \nअगणित कलियाँ खुल जातीं।।\n\nआओ हम उसी तरह से \nसब भेद भूल कर अपना।\nमिल जाएँ मधु बरसायें \nजीवन दो दिन का सपना।।\n\nफिर छलक उठी है मेरे \nजीवन की मधुमय प्याली।\nआलोक प्राप्त कर उनका \nचमकी यौवन की लाली।।\n\n","author":"सुभद्राकुमारी चौहान","title":"मधुमय प्याली \/ सुभद्राकुमारी चौहान"},{"poem":"मैंने हँसना सीखा है\nमैं नहीं जानती रोना;\nबरसा करता पल-पल पर\nमेरे जीवन में सोना।\n\nमैं अब तक जान न पाई\nकैसी होती है पीडा;\nहँस-हँस जीवन में\nकैसे करती है चिंता क्रिडा।\n\nजग है असार सुनती हूँ,\nमुझको सुख-सार दिखाता;\nमेरी आँखों के आगे\nसुख का सागर लहराता।\n\nउत्साह, उमंग निरंतर\nरहते मेरे जीवन में,\nउल्लास विजय का हँसता\nमेरे मतवाले मन में।\n\nआशा आलोकित करती\nमेरे जीवन को प्रतिक्षण\nहैं स्वर्ण-सूत्र से वलयित\nमेरी असफलता के घन।\n\nसुख-भरे सुनले बादल\nरहते हैं मुझको घेरे;\nविश्वास, प्रेम, साहस हैं\nजीवन के साथी मेरे।\n\n","author":"सुभद्राकुमारी चौहान","title":"मेरा जीवन \/ सुभद्राकुमारी चौहान"},{"poem":"इस समाधि में छिपी हुई है, एक राख की ढेरी |\nजल कर जिसने स्वतंत्रता की, दिव्य आरती फेरी ||\nयह समाधि यह लघु समाधि है, झाँसी की रानी की |\nअंतिम लीलास्थली यही है, लक्ष्मी मरदानी की ||\n\nयहीं कहीं पर बिखर गई वह, भग्न-विजय-माला-सी |\nउसके फूल यहाँ संचित हैं, है यह स्मृति शाला-सी |\nसहे वार पर वार अंत तक, लड़ी वीर बाला-सी |\nआहुति-सी गिर चढ़ी चिता पर, चमक उठी ज्वाला-सी |\n\nबढ़ जाता है मान वीर का, रण में बलि होने से |\nमूल्यवती होती सोने की भस्म, यथा सोने से ||\nरानी से भी अधिक हमे अब, यह समाधि है प्यारी |\nयहाँ निहित है स्वतंत्रता की, आशा की चिनगारी ||\n\nइससे भी सुन्दर समाधियाँ, हम जग में हैं पाते |\nउनकी गाथा पर निशीथ में, क्षुद्र जंतु ही गाते ||\nपर कवियों की अमर गिरा में, इसकी अमिट कहानी |\nस्नेह और श्रद्धा से गाती, है वीरों की बानी ||\n\nबुंदेले हरबोलों के मुख हमने सुनी कहानी |\nखूब लड़ी मरदानी वह थी, झाँसी वाली रानी ||\nयह समाधि यह चिर समाधि है , झाँसी की रानी की |\nअंतिम लीला स्थली यही है, लक्ष्मी मरदानी की ||\n\n","author":"सुभद्राकुमारी चौहान","title":"झाँसी की रानी की समाधि पर \/ सुभद्राकुमारी चौहान"},{"poem":"तुम कहते हो - मुझको इसका रोना नहीं सुहाता है |\nमैं कहती हूँ - इस रोने से अनुपम सुख छा जाता है ||\nसच कहती हूँ, इस रोने की छवि को जरा निहारोगे |\nबड़ी-बड़ी आँसू की बूँदों पर मुक्तावली वारोगे || 1 ||\n\nये नन्हे से होंठ और यह लम्बी-सी सिसकी देखो |\nयह छोटा सा गला और यह गहरी-सी हिचकी देखो ||\nकैसी करुणा-जनक दृष्टि है, हृदय उमड़ कर आया है |\nछिपे हुए आत्मीय भाव को यह उभार कर लाया है || 2 ||\n\nहँसी बाहरी, चहल-पहल को ही बहुधा दरसाती है |\nपर रोने में अंतर तम तक की हलचल मच जाती है ||\nजिससे सोई हुई आत्मा जागती है, अकुलाती है |\nछुटे हुए किसी साथी को अपने पास बुलाती है || 3 ||\n\nमैं सुनती हूँ कोई मेरा मुझको अहा! बुलाता है |\nजिसकी करुणापूर्ण चीख से मेरा केवल नाता है ||\nमेरे ऊपर वह निर्भर है खाने, पीने, सोने में |\nजीवन की प्रत्येक क्रिया में, हँसने में ज्यों रोने में || 4 ||\n\nमैं हूँ उसकी प्रकृति संगिनी उसकी जन्म-प्रदाता हूँ |\nवह मेरी प्यारी बिटिया है मैं ही उसकी प्यारी माता हूँ ||\nतुमको सुन कर चिढ़ आती है मुझ को होता है अभिमान |\nजैसे भक्तों की पुकार सुन गर्वित होते हैं भगवान || 5 ||\n\n","author":"सुभद्राकुमारी चौहान","title":"इसका रोना \/ सुभद्राकुमारी चौहान"},{"poem":"सब दुखहरन सुखकर परम हे नीम! जब देखूँ तुझे।\nतुहि जानकर अति लाभकारी हर्ष होता है मुझे॥\nये लहलही पत्तियाँ हरी, शीतल पवन बरसा रहीं।\nनिज मंद मीठी वायु से सब जीव को हरषा रहीं॥\nहे नीम! यद्यपि तू कड़ू, नहिं रंच-मात्र मिठास है।\nउपकार करना दूसरों का, गुण तिहारे पास है॥\nनहिं रंच-मात्र सुवास है, नहिं फूलती सुंदर कली।\nकड़ुवे फलों अरु फूल में तू सर्वदा फूली-फली॥\nतू सर्वगुणसंपन्न है, तू जीव-हितकारी बड़ी।\nतू दु:खहारी है प्रिये! तू लाभकारी है बड़ी॥\nहै कौन ऐसा घर यहाँ जहाँ काम तेरा नहिं पड़ा।\nये जन तिहारे ही शरण हे नीम! आते हैं सदा॥\nतेरी कृपा से सुख सहित आनंद पाते सर्वदा॥\nतू रोगमुक्त अनेक जन को सर्वदा करती रहै।\nइस भांति से उपकार तू हर एक का करती रहै॥\nप्रार्थना हरि से करूँ, हिय में सदा यह आस हो।\nजब तक रहें नभ, चंद्र-तारे सूर्य का परकास हो॥\nतब तक हमारे देश में तुम सर्वदा फूला करो।\nनिज वायु शीतल से पथिक-जन का हृदय शीतल करो॥\n\n(यह सुभद्रा जी की पहली कविता है जो 1913 में \"मर्यादा\" नामक पत्रिका में प्रकाशित हुई थी। तब वे मात्र 9 साल की थीं। )\n\n","author":"सुभद्राकुमारी चौहान","title":"नीम \/ सुभद्राकुमारी चौहान"},{"poem":"यह मुरझाया हुआ फूल है,\nइसका हृदय दुखाना मत।\nस्वयं बिखरने वाली इसकी\nपंखड़ियाँ बिखराना मत॥\n\nगुजरो अगर पास से इसके\nइसे चोट पहुँचाना मत।\nजीवन की अंतिम घड़ियों में\nदेखो, इसे रुलाना मत॥\n\nअगर हो सके तो ठंडी\nबूँदें टपका देना प्यारे!\nजल न जाए संतप्त-हृदय\nशीतलता ला देना प्यारे!!\n\n","author":"सुभद्राकुमारी चौहान","title":"मुरझाया फूल \/ सुभद्राकुमारी चौहान"},{"poem":"डाल पर के मुरझाए फूल!\nहृदय में मत कर वृथा गुमान।\nनहीं है सुमन कुंज में अभी\nइसी से है तेरा सम्मान॥\n\nमधुप जो करते अनुनय विनय\nबने तेरे चरणों के दास।\nनई कलियों को खिलती देख\nनहीं आवेंगे तेरे पास॥\n\nसहेगा कैसे वह अपमान?\nउठेगी वृथा हृदय में शूल।\nभुलावा है, मत करना गर्व\nडाल पर के मुरझाए फूल॥\n\n","author":"सुभद्राकुमारी चौहान","title":"फूल के प्रति \/ सुभद्राकुमारी चौहान"},{"poem":"तुम मुझे पूछते हो ’जाऊँ’?\nमैं क्या जवाब दूँ, तुम्हीं कहो!\n’जा...’ कहते रुकती है जबान\nकिस मुँह से तुमसे कहूँ ’रहो’!!\n\nसेवा करना था जहाँ मुझे\nकुछ भक्ति-भाव दरसाना था।\nउन कृपा-कटाक्षों का बदला\nबलि होकर जहाँ चुकाना था॥\n\nमैं सदा रूठती ही आई,\nप्रिय! तुम्हें न मैंने पहचाना।\nवह मान बाण-सा चुभता है,\nअब देख तुम्हारा यह जाना॥\n\n","author":"सुभद्राकुमारी चौहान","title":"चलते समय \/ सुभद्राकुमारी चौहान"},{"poem":"कड़ी आराधना करके बुलाया था उन्हें मैंने।\nपदों को पूजने के ही लिए थी साधना मेरी॥\nतपस्या नेम व्रत करके रिझाया था उन्हें मैंने।\nपधारे देव, पूरी हो गई आराधना मेरी॥\n\nउन्हें सहसा निहारा सामने, संकोच हो आया।\nमुँदीं आँखें सहज ही लाज से नीचे झुकी थी मैं॥\nकहूँ क्या प्राणधन से यह हृदय में सोच हो आया।\nवही कुछ बोल दें पहले, प्रतीक्षा में रुकी थी मैं॥\n\nअचानक ध्यान पूजा का हुआ, झट आँख जो खोली।\nनहीं देखा उन्हें, बस सामने सूनी कुटी दीखी॥\nहृदयधन चल दिए, मैं लाज से उनसे नहीं बोली।\nगया सर्वस्व, अपने आपको दूनी लुटी दीखी॥\n\n","author":"सुभद्राकुमारी चौहान","title":"कलह-कारण \/ सुभद्राकुमारी चौहान"},{"poem":"हठीले मेरे भोले पथिक! \nकिधर जाते हो आकस्मात।\nअरे क्षण भर रुक जाओ यहाँ, \nसोच तो लो आगे की बात॥\n\nयहाँ के घात और प्रतिघात, \nतुम्हारा सरस हृदय सुकुमार।\nसहेगा कैसे? बोलो पथिक! \nसदा जिसने पाया है प्यार॥\n\nजहाँ पद-पद पर बाधा खड़ी, \nनिराशा का पहिरे परिधान।\nलांछना डरवाएगी वहाँ, \nहाथ में लेकर कठिन कृपाण॥\n\nचलेगी अपवादों की लूह, \nझुलस जावेगा कोमल गात।\nविकलता के पलने में झूल, \nबिताओगे आँखों में रात॥\n\nविदा होगी जीवन की शांति, \nमिलेगी चिर-सहचरी अशांति।\nभूल मत जाओ मेरे पथिक, \nभुलावा देती तुमको भ्रांति॥\n\n","author":"सुभद्राकुमारी चौहान","title":"मेरे पथिक \/ सुभद्राकुमारी चौहान"},{"poem":"मेरे भोले मूर्ख हृदय ने \nकभी न इस पर किया विचार।\nविधि ने लिखी भाल पर मेरे \nसुख की घड़ियाँ दो ही चार॥\n\nछलती रही सदा ही \nमृगतृष्णा सी आशा मतवाली।\nसदा लुभाया जीवन साकी ने \nदिखला रीती प्याली॥\n\nमेरी कलित कामनाओं की \nललित लालसाओं की धूल।\nआँखों के आगे उड़-उड़ करती है \nव्यथित हृदय में शूल॥\n\nउन चरणों की भक्ति-भावना \nमेरे लिए हुई अपराध।\nकभी न पूरी हुई अभागे \nजीवन की भोली सी साध॥\n\nमेरी एक-एक अभिलाषा \nका कैसा ह्रास हुआ।\nमेरे प्रखर पवित्र प्रेम का \nकिस प्रकार उपहास हुआ॥\n\nमुझे न दुख है \nजो कुछ होता हो उसको हो जाने दो।\nनिठुर निराशा के झोंकों को \nमनमानी कर जाने दो॥\n\nहे विधि इतनी दया दिखाना \nमेरी इच्छा के अनुकूल।\nउनके ही चरणों पर \nबिखरा देना मेरा जीवन-फूल॥\n\n","author":"सुभद्राकुमारी चौहान","title":"जीवन-फूल \/ सुभद्राकुमारी चौहान"},{"poem":"देवता थे वे, हुए दर्शन, अलौकिक रूप था।\nदेवता थे, मधुर सम्मोहन स्वरूप अनूप था॥\nदेवता थे, देखते ही बन गई थी भक्त मैं।\nहो गई उस रूपलीला पर अटल आसक्त मैं॥\n\nदेर क्या थी? यह मनोमंदिर यहाँ तैयार था।\nवे पधारे, यह अखिल जीवन बना त्यौहार था॥\nझाँकियों की धूम थी, जगमग हुआ संसार था।\nसो गई सुख नींद में, आनंद अपरंपार था॥\n\nकिंतु उठ कर देखती हूँ, अंत है जो पूर्ति थी।\nमैं जिसे समझे हुए थी देवता, वह मूर्ति थी॥\n\n","author":"सुभद्राकुमारी चौहान","title":"भ्रम \/ सुभद्राकुमारी चौहान"},{"poem":"सूखी सी अधखिली कली है\nपरिमल नहीं, पराग नहीं।\nकिंतु कुटिल भौंरों के चुंबन\nका है इन पर दाग नहीं॥\nतेरी अतुल कृपा का बदला\nनहीं चुकाने आई हूँ।\nकेवल पूजा में ये कलियाँ\nभक्ति-भाव से लाई हूँ॥\n\nप्रणय-जल्पना चिन्त्य-कल्पना\nमधुर वासनाएं प्यारी।\nमृदु-अभिलाषा, विजयी आशा\nसजा रहीं थीं फुलवारी॥\n\nकिंतु गर्व का झोंका आया\nयदपि गर्व वह था तेरा।\nउजड़ गई फुलवारी सारी\nबिगड़ गया सब कुछ मेरा॥\n\nबची हुई स्मृति की ये कलियाँ\nमैं समेट कर लाई हूँ।\nतुझे सुझाने, तुझे रिझाने\nतुझे मनाने आई हूँ॥\n\nप्रेम-भाव से हो अथवा हो\nदया-भाव से ही स्वीकार।\nठुकराना मत, इसे जानकर\nमेरा छोटा सा उपहार॥\n\n","author":"सुभद्राकुमारी चौहान","title":"समर्पण \/ सुभद्राकुमारी चौहान"},{"poem":"लगे आने, हृदय धन से\nकहा मैंने कि मत आओ।\nकहीं हो प्रेम में पागल\nन पथ में ही मचल जाओ॥\n\nकठिन है मार्ग, मुझको\nमंजिलें वे पार करनीं हैं।\nउमंगों की तरंगें बढ़ पड़ें\nशायद फिसल जाओ॥\n\nतुम्हें कुछ चोट आ जाए\nकहीं लाचार लौटूँ मैं।\nहठीले प्यार से व्रत-भंग\nकी घड़ियाँ निकट लाओ॥\n\n","author":"सुभद्राकुमारी चौहान","title":"चिंता \/ सुभद्राकुमारी चौहान"},{"poem":"बहुत दिनों तक हुई परीक्षा\nअब रूखा व्यवहार न हो।\nअजी, बोल तो लिया करो तुम\nचाहे मुझ पर प्यार न हो॥\n\nजरा जरा सी बातों पर\nमत रूठो मेरे अभिमानी।\nलो प्रसन्न हो जाओ\nगलती मैंने अपनी सब मानी॥\n\nमैं भूलों की भरी पिटारी\nऔर दया के तुम आगार।\nसदा दिखाई दो तुम हँसते\nचाहे मुझ से करो न प्यार॥\n\n","author":"सुभद्राकुमारी चौहान","title":"प्रियतम से \/ सुभद्राकुमारी चौहान"},{"poem":"प्रथम जब उनके दर्शन हुए, \nहठीली आँखें अड़ ही गईं।\nबिना परिचय के एकाएक \nहृदय में उलझन पड़ ही गई॥\n\nमूँदने पर भी दोनों नेत्र, \nखड़े दिखते सम्मुख साकार।\nपुतलियों में उनकी छवि श्याम \nमोहिनी, जीवित जड़ ही गई॥\n\nभूल जाने को उनकी याद, \nकिए कितने ही तो उपचार।\nकिंतु उनकी वह मंजुल-मूर्ति \nछाप-सी दिल पर पड़ ही गई॥\n\n","author":"सुभद्राकुमारी चौहान","title":"प्रथम दर्शन \/ सुभद्राकुमारी चौहान"},{"poem":"क्या कहते हो कुछ लिख दूँ मैं \nललित-कलित कविताएं।\nचाहो तो चित्रित कर दूँ \nजीवन की करुण कथाएं॥\n\nसूना कवि-हृदय पड़ा है, \nइसमें साहित्य नहीं है।\nइस लुटे हुए जीवन में, \nअब तो लालित्य नहीं है॥\n\nमेरे प्राणों का सौदा, \nकरती अंतर की ज्वाला।\nबेसुध-सी करती जाती, \nक्षण-क्षण वियोग की हाला॥\n\nनीरस-सा होता जाता, \nजाने क्यों मेरा जीवन।\nभूली-भूली सी फिरती, \nलेकर यह खोया-सा मन॥\n\nकैसे जीवन की प्याली टूटी, \nमधु रहा न बाकी?\nकैसे छुट गया अचानक \nमेरा मतवाला साकी??\n\nसुध में मेरे आते ही \nमेरा छिप गया सुनहला सपना।\nखो गया कहाँ पर जाने? \nजीवन का वैभव अपना॥\n\nक्यों कहते हो लिखने को, \nपढ़ लो आँखों में सहृदय।\nमेरी सब मौन व्यथाएं, \nमेरी पीड़ा का परिचय॥\n\n","author":"सुभद्राकुमारी चौहान","title":"परिचय \/ सुभद्राकुमारी चौहान"},{"poem":"अपने बिखरे भावों का मैं \nगूँथ अटपटा सा यह हार।\nचली चढ़ाने उन चरणों पर, \nअपने हिय का संचित प्यार॥\n\nडर था कहीं उपस्थिति मेरी, \nउनकी कुछ घड़ियाँ बहुमूल्य\nनष्ट न कर दे, फिर क्या होगा \nमेरे इन भावों का मूल्य?\n\nसंकोचों में डूबी मैं जब \nपहुँची उनके आँगन में\nकहीं उपेक्षा करें न मेरी, \nअकुलाई सी थी मन में।\n\nकिंतु अरे यह क्या, \nइतना आदर, इतनी करुणा, सम्मान?\nप्रथम दृष्टि में ही दे डाला \nतुमने मुझे अहो मतिमान!\n\nमैं अपने झीने आँचल में \nइस अपार करुणा का भार\nकैसे भला सँभाल सकूँगी \nउनका वह स्नेह अपार।\n\nलख महानता उनकी पल-पल \nदेख रही हूँ अपनी ओर\nमेरे लिए बहुत थी केवल \nउनकी तो करुणा की कोर।\n\n","author":"सुभद्राकुमारी चौहान","title":"अनोखा दान \/ सुभद्राकुमारी चौहान"},{"poem":"इस तरह उपेक्षा मेरी, \nक्यों करते हो मतवाले!\nआशा के कितने अंकुर, \nमैंने हैं उर में पाले॥\n\nविश्वास-वारि से उनको, \nमैंने है सींच बढ़ाए।\nनिर्मल निकुंज में मन के, \nरहती हूँ सदा छिपाए॥\n\nमेरी साँसों की लू से \nकुछ आँच न उनमें आए।\nमेरे अंतर की ज्वाला \nउनको न कभी झुलसाए॥\n\nकितने प्रयत्न से उनको, \nमैं हृदय-नीड़ में अपने\nबढ़ते लख खुश होती थी, \nदेखा करती थी सपने॥\n\nइस भांति उपेक्षा मेरी \nकरके मेरी अवहेला\nतुमने आशा की कलियाँ \nमसलीं खिलने की बेला॥\n\n","author":"सुभद्राकुमारी चौहान","title":"उपेक्षा \/ सुभद्राकुमारी चौहान"},{"poem":"जब तक मैं मैं हूँ, तुम तुम हो, \nहै जीवन में जीवन।\nकोई नहीं छीन सकता \nतुमको मुझसे मेरे धन॥\n\nआओ मेरे हृदय-कुंज में \nनिर्भय करो विहार।\nसदा बंद रखूँगी \nमैं अपने अंतर का द्वार॥\n\nनहीं लांछना की लपटें \nप्रिय तुम तक जाने पाएँगीं।\nपीड़ित करने तुम्हें \nवेदनाएं न वहाँ आएँगीं॥\n\nअपने उच्छ्वासों से मिश्रित \nकर आँसू की बूँद।\nशीतल कर दूँगी तुम प्रियतम \nसोना आँखें मूँद॥\n\nजगने पर पीना छक-छककर \nमेरी मदिरा की प्याली।\nएक बूँद भी शेष \nन रहने देना करना खाली॥\n\nनशा उतर जाए फिर भी \nबाकी रह जाए खुमारी।\nरह जाए लाली आँखों में \nस्मृतियाँ प्यारी-प्यारी॥\n\n","author":"सुभद्राकुमारी चौहान","title":"तुम \/ सुभद्राकुमारी चौहान"},{"poem":"सोया था संयोग उसे \nकिस लिए जगाने आए हो?\nक्या मेरे अधीर यौवन की \nप्यास बुझाने आए हो??\n\nरहने दो, रहने दो, फिर से \nजाग उठेगा वह अनुराग।\nबूँद-बूँद से बुझ न सकेगी, \nजगी हुई जीवन की आग॥\n\nझपकी-सी ले रही \nनिराशा के पलनों में व्याकुल चाह।\nपल-पल विजन डुलाती उस पर \nअकुलाए प्राणों की आह॥\n\nरहने दो अब उसे न छेड़ो, \nदया करो मेरे बेपीर!\nउसे जगाकर क्यों करते हो? \nनाहक मेरे प्राण अधीर॥\n\n","author":"सुभद्राकुमारी चौहान","title":"व्याकुल चाह \/ सुभद्राकुमारी चौहान"},{"poem":"जब मैं आँगन में पहुँची, \nपूजा का थाल सजाए।\nशिवजी की तरह दिखे वे, \nबैठे थे ध्यान लगाए॥\n\nजिन चरणों के पूजन को \nयह हृदय विकल हो जाता।\nमैं समझ न पाई, वह भी \nहै किसका ध्यान लगाता?\n\nमैं सन्मुख ही जा बैठी, \nकुछ चिंतित सी घबराई।\nयह किसके आराधक हैं, \nमन में व्याकुलता छाई॥\n\nमैं इन्हें पूजती निशि-दिन, \nये किसका ध्यान लगाते?\nहे विधि! कैसी छलना है, \nहैं कैसे दृश्य दिखाते??\n\nटूटी समाधि इतने ही में, \nनेत्र उन्होंने खोले।\nलख मुझे सामने हँस कर \nमीठे स्वर में वे बोले॥\n\nफल गई साधना मेरी, \nतुम आईं आज यहाँ पर।\nउनकी मंजुल-छाया में \nभ्रम रहता भला कहाँ पर॥\n\nअपनी भूलों पर मन यह \nजाने कितना पछताया।\nसंकोच सहित चरणों पर, \nजो कुछ था वही चढ़ाया॥\n\n","author":"सुभद्राकुमारी चौहान","title":"आराधना \/ सुभद्राकुमारी चौहान"},{"poem":"विफल प्रयत्न हुए सारे, \nमैं हारी, निष्ठुरता जीती।\nअरे न पूछो, कह न सकूँगी, \nतुमसे मैं अपनी बीती॥\n\nनहीं मानते हो तो जा \nउन मुकुलित कलियों से पूछो।\nअथवा विरह विकल घायल सी\nभ्रमरावलियों से पूछो॥\n\nजो माली के निठुर करों से \nअसमय में दी गईं मरोड़।\nजिनका जर्जर हृदय विकल है, \nप्रेमी मधुप-वृंद को छोड़॥\n\nसिंधु-प्रेयसी सरिता से तुम \nजाके पूछो मेरा हाल।\nजिसे मिलन-पथ पर रोका हो, \nकहीं किसी ने बाधा डाल॥\n\n","author":"सुभद्राकुमारी चौहान","title":"पूछो \/ सुभद्राकुमारी चौहान"},{"poem":"जब अंतस्तल रोता है, \nकैसे कुछ तुम्हें सुनाऊँ?\nइन टूटे से तारों पर, \nमैं कौन तराना गाऊँ??\n\nसुन लो संगीत सलोने, \nमेरे हिय की धड़कन में।\nकितना मधु-मिश्रित रस है, \nदेखो मेरी तड़पन में॥\n\nयदि एक बार सुन लोगे, \nतुम मेरा करुण तराना।\nहे रसिक! सुनोगे कैसे?\nफिर और किसी का गाना॥\n\nकितना उन्माद भरा है, \nकितना सुख इस रोने में?\nउनकी तस्वीर छिपी है, \nअंतस्तल के कोने में॥\n\nमैं आँसू की जयमाला, \nप्रतिपल उनको पहनाती।\nजपती हूँ नाम निरंतर, \nरोती हूँ अथवा गाती॥\n\n","author":"सुभद्राकुमारी चौहान","title":"मेरा गीत \/ सुभद्राकुमारी चौहान"},{"poem":"दिन में प्रचंड रवि-किरणें \nमुझको शीतल कर जातीं।\nपर मधुर ज्योत्स्ना तेरी, \nहे शशि! है मुझे जलाती॥\n\nसंध्या की सुमधुर बेला, \nसब विहग नीड़ में आते।\nमेरी आँखों के जीवन, \nबरबस मुझसे छिन जाते॥\n\nनीरव निशि की गोदी में, \nबेसुध जगती जब होती।\nतारों से तुलना करते, \nमेरी आँखों के मोती॥\n\nझंझा के उत्पातों सा, \nबढ़ता उन्माद हृदय का।\nसखि! कोई पता बता दे, \nमेरे भावुक सहृदय का॥\n\nजब तिमिरावरण हटाकर, \nऊषा की लाली आती।\nमैं तुहिन बिंदु सी उनके, \nस्वागत-पथ पर बिछ जाती॥\n\nखिलते प्रसून दल, पक्षी \nकलरव निनाद कर गाते।\nउनके आगम का मुझको \nमीठा संदेश सुनाते॥\n\n","author":"सुभद्राकुमारी चौहान","title":"वेदना \/ सुभद्राकुमारी चौहान"},{"poem":"अपने काले अवगुंठन को \nरजनी आज हटाना मत।\nजला चुकी हो नभ में जो \nये दीपक इन्हें बुझाना मत॥\n\nसजनि! विश्व में आज \nतना रहने देना यह तिमिर वितान।\nऊषा के उज्ज्वल अंचल में \nआज न छिपना अरी सुजान॥\n\nसखि! प्रभात की लाली में\nछिन जाएगी मेरी लाली।\nइसीलिए कस कर लपेट लो, \nतुम अपनी चादर काली॥\n\nकिसी तरह भी रोको, रोको, \nसखि! मुझ निधनी के धन को।\nआह! रो रहा रोम-रोम \nफिर कैसे समझाऊँ मन को॥\n\nआओ आज विकलते! \nजग की पीड़ाएं न्यारी-न्यारी।\nमेरे आकुल प्राण जला दो, \nआओ तुम बारी-बारी॥\n\nज्योति नष्ट कर दो नैनों की, \nलख न सकूँ उनका जाना।\nफिर मेरे निष्ठुर से कहना, \nकर लें वे भी मनमाना॥\n\n","author":"सुभद्राकुमारी चौहान","title":"विदा \/ सुभद्राकुमारी चौहान"},{"poem":"बिछा प्रतीक्षा-पथ पर चिंतित\nनयनों के मदु मुक्ता-जाल।\nउनमें जाने कितनी ही\nअभिलाषाओं के पल्लव पाल॥\n\nबिता दिए मैंने कितने ही\nव्याकुल दिन, अकुलाई रात।\nनीरस नैन हुए कब करके\nउमड़े आँसू की बरसात॥\n\nमैं सुदूर पथ के कलरव में,\nसुन लेने को प्रिय की बात।\nफिरती विकल बावली-सी\nसहती अपवादों के आघात॥\n\nकिंतु न देखा उन्हें अभी तक\nइन ललचाई आँखों ने।\nसंकोचों में लुटा दिया\nसब कुछ, सकुचाई आँखों ने॥\n\nअब मोती के जाल बिछाकर,\nगिनतीं हैं नभ के तारे।\nइनकी प्यास बुझाने को सखि!\nआएंगे क्या फिर प्यारे?\n\n","author":"सुभद्राकुमारी चौहान","title":"प्रतीक्षा \/ सुभद्राकुमारी चौहान"},{"poem":"तू गरजा, गरज भयंकर थी,\nकुछ नहीं सुनाई देता था।\nघनघोर घटाएं काली थीं,\nपथ नहीं दिखाई देता था॥\n\nतूने पुकार की जोरों की,\nवह चमका, गुस्से में आया।\nतेरी आहों के बदले में,\nउसने पत्थर-दल बरसाया॥\n\nतेरा पुकारना नहीं रुका,\nतू डरा न उसकी मारों से।\nआखिर को पत्थर पिघल गए,\nआहों से और पुकारों से॥\n\nतू धन्य हुआ, हम सुखी हुए,\nसुंदर नीला आकाश मिला।\nचंद्रमा चाँदनी सहित मिला,\nसूरज भी मिला, प्रकाश मिला॥\n\nविजयी मयूर जब कूक उठे,\nघन स्वयं आत्मदानी होंगे।\nउपहार बनेंगे वे प्रहार,\nपत्थर पानी-पानी होंगे॥\n\n","author":"सुभद्राकुमारी चौहान","title":"विजयी मयूर \/ सुभद्राकुमारी चौहान"},{"poem":"आ, स्वतंत्र प्यारे स्वदेश आ,\nस्वागत करती हूँ तेरा।\nतुझे देखकर आज हो रहा,\nदूना प्रमुदित मन मेरा॥\n\nआ, उस बालक के समान\nजो है गुरुता का अधिकारी।\nआ, उस युवक-वीर सा जिसको\nविपदाएं ही हैं प्यारी॥\n\nआ, उस सेवक के समान तू\nविनय-शील अनुगामी सा।\nअथवा आ तू युद्ध-क्षेत्र में\nकीर्ति-ध्वजा का स्वामी सा॥\n\nआशा की सूखी लतिकाएं\nतुझको पा, फिर लहराईं।\nअत्याचारी की कृतियों को\nनिर्भयता से दरसाईं॥\n\n","author":"सुभद्राकुमारी चौहान","title":"स्वदेश के प्रति \/ सुभद्राकुमारी चौहान"},{"poem":"कृष्ण-मंदिर में प्यारे बंधु\nपधारो निर्भयता के साथ।\nतुम्हारे मस्तक पर हो सदा\nकृष्ण का वह शुभचिंतक हाथ॥\n\nतुम्हारी दृढ़ता से जग पड़े\nदेश का सोया हुआ समाज।\nतुम्हारी भव्य मूर्ति से मिले\nशक्ति वह विकट त्याग की आज॥\n\nतुम्हारे दुख की घड़ियाँ बनें\nदिलाने वाली हमें स्वराज्य।\nहमारे हृदय बनें बलवान\nतुम्हारी त्याग मूर्ति में आज॥\n\nतुम्हारे देश-बंधु यदि कभी\nडरें, कायर हो पीछे हटें,\nबंधु! दो बहनों को वरदान\nयुद्ध में वे निर्भय मर मिटें॥\n\nहजारों हृदय बिदा दे रहे,\nउन्हें संदेशा दो बस एक।\nकटें तीसों करोड़ ये शीश,\nन तजना तुम स्वराज्य की टेक॥\n\n","author":"सुभद्राकुमारी चौहान","title":"बिदाई \/ सुभद्राकुमारी चौहान"},{"poem":"निर्धन हों धनवान, परिश्रम उनका धन हो।\nनिर्बल हों बलवान, सत्यमय उनका मन हो॥\nहों स्वाधीन गुलाम, हृदय में अपनापन हो।\nइसी आन पर कर्मवीर तेरा जीवन हो॥\n\nतो, स्वागत सौ बार\nकरूँ आदर से तेरा।\nआ, कर दे उद्धार,\nमिटे अंधेर-अंधेरा॥\n\n","author":"सुभद्राकुमारी चौहान","title":"मेरी टेक \/ सुभद्राकुमारी चौहान"},{"poem":"मैं अछूत हूँ, मंदिर में आने का मुझको अधिकार नहीं है।\nकिंतु देवता यह न समझना, तुम पर मेरा प्यार नहीं है॥\nप्यार असीम, अमिट है, फिर भी पास तुम्हारे आ न सकूँगी।\nयह अपनी छोटी सी पूजा, चरणों तक पहुँचा न सकूँगी॥\n\nइसीलिए इस अंधकार में, मैं छिपती-छिपती आई हूँ।\nतेरे चरणों में खो जाऊँ, इतना व्याकुल मन लाई हूँ॥\nतुम देखो पहिचान सको तो तुम मेरे मन को पहिचानो।\nजग न भले ही समझे, मेरे प्रभु! मेरे मन की जानो॥\n\nमेरा भी मन होता है, मैं पूजूँ तुमको, फूल चढ़ाऊँ।\nऔर चरण-रज लेने को मैं चरणों के नीचे बिछ जाऊँ॥\nमुझको भी अधिकार मिले वह, जो सबको अधिकार मिला है।\nमुझको प्यार मिले, जो सबको देव! तुम्हारा प्यार मिला है॥\n\nतुम सबके भगवान, कहो मंदिर में भेद-भाव कैसा?\nहे मेरे पाषाण! पसीजो, बोलो क्यों होता ऐसा?\nमैं गरीबिनी, किसी तरह से पूजा का सामान जुटाती।\nबड़ी साध से तुझे पूजने, मंदिर के द्वारे तक आती॥\n\nकह देता है किंतु पुजारी, यह तेरा भगवान नहीं है।\nदूर कहीं मंदिर अछूत का और दूर भगवान कहीं है॥\nमैं सुनती हूँ, जल उठती हूँ, मन में यह विद्रोही ज्वाला।\nयह कठोरता, ईश्वर को भी जिसने टूक-टूक कर डाला॥\n\nयह निर्मम समाज का बंधन, और अधिक अब सह न सकूँगी।\nयह झूठा विश्वास, प्रतिष्ठा झूठी, इसमें रह न सकूँगी॥\nईश्वर भी दो हैं, यह मानूँ, मन मेरा तैयार नहीं है।\nकिंतु देवता यह न समझना, तुम पर मेरा प्यार नहीं है॥\n\nमेरा भी मन है जिसमें अनुराग भरा है, प्यार भरा है।\nजग में कहीं बरस जाने को स्नेह और सत्कार भरा है॥\nवही स्नेह, सत्कार, प्यार मैं आज तुम्हें देने आई हूँ।\nऔर इतना तुमसे आश्वासन, मेरे प्रभु! लेने आई हूँ॥\n\nतुम कह दो, तुमको उनकी इन बातों पर विश्वास नहीं है।\nछुत-अछूत, धनी-निर्धन का भेद तुम्हारे पास नहीं है॥\n\nनोट: यह कवयित्री की अंतिम रचना है।\n\n\n","author":"सुभद्राकुमारी चौहान","title":"प्रभु तुम मेरे मन की जानो \/ सुभद्राकुमारी चौहान"},{"poem":"यह मेरी गोदी की शोभा, सुख सोहाग की  है  लाली.\nशाही शान भिखारन की है, मनोकामना मतवाली .\n\nदीप-शिखा है अँधेरे की, घनी घटा की उजियाली .\nउषा है यह काल-भृंग की, है पतझर की हरियाली .\n\nसुधाधार यह नीरस दिल की, मस्ती मगन तपस्वी की.\nजीवित ज्योति नष्ट नयनों की, सच्ची लगन मनस्वी की.\n\nबीते हुए बालपन की यह, क्रीड़ापूर्ण वाटिका है .\nवही मचलना, वही किलकना,हँसती हुई नाटिका है .\n\nमेरा मंदिर,मेरी मसजिद, काबा काशी यह मेरी .\nपूजा पाठ,ध्यान,जप,तप,है घट-घट वासी यह मेरी.\n\nकृष्णचन्द्र की क्रीड़ाओं को अपने आंगन में देखो .\nकौशल्या के मातृ-मोद को, अपने ही मन में देखो.\n\nप्रभु ईसा की क्षमाशीलता, नबी मुहम्मद का विश्वास.\nजीव-दया जिनवर गौतम की,आओ देखो इसके पास .\n\nपरिचय पूछ रहे हो मुझसे, कैसे परिचय दूँ इसका .\nवही जान सकता है इसको, माता का दिल है जिसका .\n\n","author":"सुभद्राकुमारी चौहान","title":"बालिका का परिचय \/ सुभद्राकुमारी चौहान"},{"poem":"क्या कहते हो? किसी तरह भी \nभूलूँ और भुलाने दूँ?\nगत जीवन को तरल मेघ-सा \nस्मृति-नभ में मिट जाने दूँ?\n\nशान्ति और सुख से ये \nजीवन के दिन शेष बिताने दूँ?\nकोई निश्चित मार्ग बनाकर \nचलूँ तुम्हें भी जाने दूँ?\nकैसा निश्चित मार्ग? ह्रदय-धन \nसमझ नहीं पाती हूँ मैं \nवही समझने एक बार फिर \nक्षमा करो आती हूँ मैं।\n\nजहाँ तुम्हारे चरण, वहीँ पर \nपद-रज बनी पड़ी हूँ मैं \nमेरा निश्चित मार्ग यही है \nध्रुव-सी अटल अड़ी हूँ मैं।\n\nभूलो तो सर्वस्व! भला वे \nदर्शन की प्यासी घड़ियाँ \nभूलो मधुर मिलन को, भूलो \nबातों की उलझी लड़ियाँ। \n\nभूलो प्रीति प्रतिज्ञाओं को \nआशाओं विश्वासों को \nभूलो अगर भूल सकते हो \nआंसू और उसासों को।\n\nमुझे छोड़ कर तुम्हें प्राणधन \nसुख या शांति नहीं होगी \nयही बात तुम भी कहते थे \nसोचो, भ्रान्ति नहीं होगी।\n\nसुख को मधुर बनाने वाले \nदुःख को भूल नहीं सकते \nसुख में कसक उठूँगी मैं प्रिय \nमुझको भूल नहीं सकते।\n\nमुझको कैसे भूल सकोगे \nजीवन-पथ-दर्शक मैं थी \nप्राणों की थी प्राण ह्रदय की \nसोचो तो, हर्षक मैं थी।\n\nमैं थी उज्ज्वल स्फूर्ति, पूर्ति \nथी प्यारी अभिलाषाओं की \nमैं ही तो थी मूर्ति तुम्हारी \nबड़ी-बड़ी आशाओं की।\n\nआओ चलो, कहाँ जाओगे \nमुझे अकेली छोड़, सखे! \nबंधे हुए हो ह्रदय-पाश में \nनहीं सकोगे तोड़, सखे!\n\n","author":"सुभद्राकुमारी चौहान","title":"स्मृतियाँ \/ सुभद्राकुमारी चौहान"}]
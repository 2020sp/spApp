[{"poem":"ओ लेखनी विश्राम कर\nअब और यात्रायें नहीं\n\nमंगल कलश पर \nकाव्य के अब शब्द \nके स्वस्तिक न रच\nअक्षम समीक्षायें\nपरख सकतीं न\nकवि का झूठ सच\n\nलिख मत गुलाबी पंक्तियाँ\nगिन छ्न्द, मात्रायें नहीं\n\nबन्दी अधेंरे \nकक्ष में अनुभूति की\nशिल्पा छुअन\nवादों विवादों में \nघिरा साहित्य का \nशिक्षा सदन\n\nअनगिन प्रवक्ता हैं यहाँ\nबस छात्र छात्रायें नहीं\n\n","author":"किशन सरोज","title":"गीत कवि की व्यथा १ \/ किशन सरोज"},{"poem":"इस गीत कवि को क्या हुआ\nअब गुनगुनाता तक नहीं\n\nइसने रचे जो गीत जग ने\nपत्रिकाओं में पढे़\nमुखरित हुए तो भजन जैसे\nअनगिनत होंठों चढे़\n\nहोंठों चढे़, वे मन बिंधे\nअब गीत गाता तक नहीं\n\nअनुराग, राग विराग \nसौ सौ व्यंग-शर इसने सहे\nजब जब हुए गीले नयन\nतब तब लगाये कहकहे\n\nवह अट्टहासों का धनी\nअब मुस्कुराता तक नहीं\n\nमेलों तमाशों में लिये\nइसको फिरी आवारगी\nकुछ ढूँढती सी दॄष्टि में\nहर शाम मधुशाला जगी\n\nअब भीड़ दिखती है जिधर\nउस ओर जाता तक नहीं\n\n","author":"किशन सरोज","title":"गीत कवि की व्यथा २ \/ किशन सरोज"},{"poem":"धर गये मेंहदी रचे \nदो हाथ जल में दीप\nजन्म जन्मों ताल सा हिलता रहा मन\n\nबांचते हम रह गये अन्तर्कथा\nस्वर्णकेशा गीतवधुओं की व्यथा\nले गया चुनकर कमल कोई हठी युवराज\nदेर तक शैवाल सा हिलता रहा मन\n\nजंगलों का दुख, तटों की त्रासदी\nभूल सुख से सो गयी कोई नदी\nथक गयी लड़ती हवाओं से अभागी नाव\nऔर झीने पाल सा हिलता रहा मन\n\nतुम गये क्या जग हुआ अंधा कुँआ\nरेल छूटी रह गया केवल धुँआ\nगुनगुनाते हम भरी आँखों फिरे सब रात\nहाथ के रूमाल सा हिलता रहा मन\n\n","author":"किशन सरोज","title":"ताल सा हिलता रहा मन \/ किशन सरोज"},{"poem":"कसमसाई देह फिर चढ़ती नदी की\nदेखिए तटबंध कितने दिन चले \n\nमोह में अपनी मंगेतर के\nसमंदर बन गया बादल\nसीढियाँ वीरान मंदिर की\nलगा चढ़ने घुमड़ता जल \n\nकाँपता है धार से लिप्त हुआ पुल\nदेखिए सम्बन्ध कितने दिन चले\n\nफिर हवा सहला गई माथा\nहुआ फिर बावला पीपल\nवक्ष से लग घाट के रोई\nसुबह तक नाव हो पागल \n\nडबडबाए दो नयन फिर प्रार्थना के\nदेखिए सौगंध कितने दिन चले\n\n","author":"किशन सरोज","title":"कसमसाई देह फिर चढ़ती नदी की \/ किशन सरोज"},{"poem":"कर दिए लो आज गंगा में प्रवाहित\nसब तुम्हारे पत्र, सारे चित्र, तुम निश्चिन्त रहना\n\nधुंध डूबी घाटियों के इंद्रधनुष\nछू गए नत भाल पर्वत हो गया मन\nबूंद भर जल बन गया पूरा समंदर\nपा तुम्हारा दुख तथागत हो गया मन\nअश्रु जन्मा गीत कमलों से सुवासित\nयह नदी होगी नहीं अपवित्र, तुम निश्चिन्त रहना\n\nदूर हूँ तुमसे न अब बातें उठें\nमैं स्वयं रंगीन दर्पण तोड़ आया\nवह नगर, वे राजपथ, वे चौंक-गलियाँ\nहाथ अंतिम बार सबको जोड़ आया\nथे हमारे प्यार से जो-जो सुपरिचित\nछोड़ आया वे पुराने मित्र, तुम निश्चिंत रहना\n\nलो विसर्जन आज वासंती छुअन का\nसाथ बीने सीप-शंखों का विसर्जन\nगुँथ न पाए कनुप्रिया के कुंतलों में\nउन अभागे मोर पंखों का विसर्जन\nउस कथा का जो न हो पाई प्रकाशित\nमर चुका है एक-एक चरित्र, तुम निश्चिंत रहना\n\n","author":"किशन सरोज","title":"नदिया के किनारे \/ किशन सरोज"},{"poem":"कर दिए लो आज गंगा में प्रवाहित\nसब तुम्हारे पत्र, सारे चित्र, तुम निश्चिन्त रहना\n\nधुंध डूबी घाटियों के इंद्रधनु तुम\nछू गए नत भाल पर्वत हो गया मन\nबूंद भर जल बन गया पूरा समंदर\nपा तुम्हारा दुख तथागत हो गया मन\nअश्रु जन्मा गीत कमलों से सुवासित\nयह नदी होगी नहीं अपवित्र, तुम निश्चिन्त रहना\n\nदूर हूँ तुमसे न अब बातें उठें\nमैं स्वयं रंगीन दर्पण तोड़ आया\nवह नगर, वे राजपथ, वे चौंक-गलियाँ\nहाथ अंतिम बार सबको जोड़ आया\nथे हमारे प्यार से जो-जो सुपरिचित\nछोड़ आया वे पुराने मित्र, तुम निश्चिंत रहना\n\nलो विसर्जन आज वासंती छुअन का\nसाथ बीने सीप-शंखों का विसर्जन\nगुँथ न पाए कनुप्रिया के कुंतलों में\nउन अभागे मोर पंखों का विसर्जन\nउस कथा का जो न हो पाई प्रकाशित\nमर चुका है एक-एक चरित्र, तुम निश्चिंत रहना\n\n","author":"किशन सरोज","title":"तुम निश्चिन्त रहना \/ किशन सरोज"},{"poem":"नींद सुख की \nफिर हमें सोने न देगा\nयह तुम्हारे नैन में तिरता हुआ जल ।\n\nछू लिए भीगे कमल-\nभीगी ॠचाएँ\nमन हुए गीले-\nबहीं गीली हवाएँ\n\nबहुत सम्भव है डुबो दे \nसृष्टि सारी\nदृष्टि के आकाश में घिरता हुआ जल ।\n\nहिमशिखर, सागर, नदी-\nझीलें, सरोवर\nओस, आँसू, मेघ, मधु-\nश्रम-बिंदु, निर्झर\n\nरूप धर अनगिन कथा \nकहता दुखों की\nजोगियों-सा घूमता-फिरता हुआ जल ।\n\nलाख बाँहों में कसें\nअब ये शिलाएँ\nलाख आमंत्रित करें\nगिरि-कंदराएँ\n\nअब समंदर तक \nपहुँचकर ही रुकेगा\nपर्वतों से टूटकर गिरता हुआ जल ।\n\n","author":"किशन सरोज","title":"नींद सुख की फिर हमें सोने न देगा \/ किशन सरोज"},{"poem":"बाँह फैलाए खड़े, \nनिरुपाय, तट के वृक्ष हम\nओ नदी! दो चार पल, ठहरो हमारे पास भी ।\n\nचाँद को छाती लगा\nफिर सो गया नीलाभ जल\nजागता मन के अंधेरों में\nघिरा निर्जन महल\n\nऔर इस निर्जन महल के \nएक सूने कक्ष हम\nओ भटकते जुगनुओ! उतरो हमारे पास भी ।\n\nमोह में आकाश के\nहम जुड़ न पाए नीड़ से\nले न पाए हम प्रशंसा-पत्र\nकोई भीड़ से\n\nअश्रु की उजड़ी सभा के, \nअनसुने अध्यक्ष हम\nओ कमल की पंखुरी! बिखरो हमारे पास भी ।\n\nलेखनी को हम बनाए\nगीतवंती बाँसुरी\nढूंढते परमाणुओं की\nधुंध में अलकापुरी\n\nअग्नि-घाटी में भटकते, \nएक शापित यक्ष हम\nओ जलदकेशी प्रिये! सँवरो हमारे पास भी ।\n\n","author":"किशन सरोज","title":"अनसुने अध्यक्ष हम \/ किशन सरोज"}]
[{
	"poem": "नए-नए मंत्री ने\n अपने ड्राईवर से कहा-\n \"आज कार हम चलायेंगे।\"\n ड्राईवर बोला-\n \"हम उतर जायेंगे\n हुज़ूर! चलाकर तो देखिये\n आपकी आत्मा हिल जायेगी\n ये कार है सरकार नहीं, जो\n भगवान भरोसे चल जायेगी।\" \n\n",
	"author": "सरकार ",
	"title": "कार / सरकार / शैल चतुर्वेदी"
}, {
	"poem": "प्रदर्शनी में\n एक तम्बू के सामने\n जोकर लगा था चिल्लाने में-\n \"आइए\n बीस फुट लम्बा सांप देखिये एक आने में।\"\n \n तभी एक सज्जन पधारे\n आधे पके थे\n आधे कच्चे\n साथ में थे बीस बच्चे\n \n जोकर बोला - \"बाहर क्यों खड़े हैं आप\n भीतर देखिए बीस फुट लम्बा सांप\n तोता गाता है\n फ़िल्मी गाना\n टिकिट सिर्फ एक आना।\"\n \n सज्जन बोले-\"मेरे साथ तो बीस बच्चे हैं\"\n जोकर बोला-\"बहुत अच्छे हैं\n ये सब क्या आपके है?\"\n सज्जन बोले-\n \"जी हाँ, मुझ बदनसीब बाप के है।\"\n जोकर बोला-\"जल्दी आइए\n अपने बच्चों सहित\n भीतर जाइए।\"\n \n सज्जन के भीतर जाते ही\n जोकर प्रसन्न दीखने लगा\n ज़ोरो से चीखने लगा-\n \"आइए, आइए\n केवल दो आने में\n तमाशे का मज़ा उठाइए\n बीस फुट लंबा सांप देखिये\n और साथ में\n बीस बच्चों वाला बाप देखिये।\" \n\n",
	"author": "शैल चतुर्वेदी",
	"title": "बीस बच्चो वाला बाप / शैल चतुर्वेदी"
}, {
	"poem": "बीस साल पहले\n हमने कोशिश की\n हमें भी मिले\n कोई नौकरी अच्छी-सी\n इसी आशा में दे दी\n दरख़्वास्त\n एम्पलायमेंट एक्सचेंज में\n बीस साल की एज में\n गुज़र गए आठ साल \n कोई जवाब नहीं आया\n और एक दिन प्रात:काल \n एम्पलायमेंट एक्सचेंज वालों का\n पत्र आया \n इंटरव्यू के लिए\n गया था बुलाया\n \n हम बन-ठन कर\n राजकुमारों की तरह तनकर\n पहुंचे रोज़गार दफ़्तर\n बतलाया गया-\n \"जगह एक खाली है\n सर्कस में बन्दर की।\"\n \n भागते भूत की लंगोटी भली\n सोचकर 'हाँ' कर दी\n हमारी डाक्टरी जांच की गई\n कूदने फांदने की\n सात दिन बाद\n 'शो' में लाया गया\n उचक-उचक कर\n दिखा रहे थे कलाबाजियाँ\n दर्शक-गण बुद्धू बने\n बजा रहे थे तालियाँ\n तभी अकस्मात\n छूट गया हाथ\n जा गिरे\n कटघरे में शेर के\n गिरते ही चिल्लाए-\n \"बचाओ-बचाओ।\"\n तभी शेर बोला-\"शोर मत मचाओ\n पेट का सवाल है\n हमारे उपर भी\n शेर की खाल है\n हम भी है तुम्हारी तरह सिखाए हुए\n एम्पलायमेंट एक्सचेंज के लागाए हुए।\" \n\n",
	"author": "शैल चतुर्वेदी",
	"title": "पेट का सवाल है / शैल चतुर्वेदी"
}, {
	"poem": "\n हे वोटर महाराज,\n आप नहीं आये आखिर अपनी हरकत से बाज़\n \n नोट हमारे दाब लिये और वोट नहीं डाला\n दिखा नर्मदा-घाट सौंप दी हाथों में माला\n \n डूब गये आंसू में मेरे छप्पर और छानी\n ऊपर से तुम दिखलाते हो चुल्लू भर पानी\n \n मिले ना लड्डू लोकतंत्र के दाँव गया ख़ाली\n सूख गई क़िस्मत की बगिया रूठ गया माली\n \n बाप-कमाई साफ़ हो गई हाफ़ हुई काया\n लोकतंत्र के स्वप्न-महल का खिसक गया पाया\n \n चाट गई सब चना-चबैना ये चुनाव चकिया\n गद्दी छीनी प्रतिद्वन्दी ने चमचों ने तकिया\n \n चाय पानी और बोतलवाले करते हैं फेरे\n बीस हज़ार, बीस खातों में चढे नाम मेरे\n \n झंडा गया भाड़ में मेरा, हाय पड़ा महंगा\n बच्चो ने चड्डी सिलवा ली, बीवी ने लहंगा\n \n टूट गई रिश्वत की डोरी, डूब गई लुटिया\n बिछने से पहले ही मेरी खडी हुई खटिया\n\n\n",
	"author": "शैल चतुर्वेदी",
	"title": "हे वोटर महाराज / शैल चतुर्वेदी"
}, {
	"poem": "क्या कहा-चुनाव आ रहा है?\n तो खडे हो जाइए\n देश थोडा बहुत बचा है\n उसे आप खाइए।\n देखिये न,\n लोग किस तरह खा रहे है\n सड़के, पुल और फैक्ट्रियों तक को पचा रहे हैं\n जब भी डकार लेते हैं\n चुनाव हो जाता है\n और बेचारा आदमी\n नेताओ की भीड़ में खो जाता है।\n संविधान की धाराओं को\n स्वार्थ के गटर में \n मिलाने का\n हर प्रयास ज़ारी है\n ख़ुशबू के तस्करों पर\n चमन की ज़िम्मेदारी है।\n सबको अपनी-अपनी पड़ी है\n हर काली तस्वीर \n सुनहरे फ्रेम में जड़ी है।\n सारे काम अपने-आप हो रहे हैं\n जिसकी अंटी मे गवाह है\n उसके सारे खून\n माफ़ हो रहे हैं\n इंसानियत मर रही है\n और राजनीति\n सभ्यता के सफ़ेद कैनवास पर\n आदमी के ख़ून से \n हस्ताक्षर कर रही है।\n मूल अधिकार?\n बस वोट देना है\n सो दिये जाओ\n और गंगाजल के देश में\n ज़हर पिये जाओ। \n\n",
	"author": "शैल चतुर्वेदी",
	"title": "मूल अधिकार / शैल चतुर्वेदी"
}, {
	"poem": "बड़ा बाबू?\n पट जाये तो ठीक \n वर्ना बेकाबू।\n \n बड़े बाबू का\n छोटे बाबू से\n इस बात को लेकर \n हो गया झगड़ा\n कि छोटे ने \n बड़े की अपेक्षा\n साहब को\n ज़्यादा मक्खन क्यों रगड़ा।\n \n इंस्पेक्शन के समय\n मुफ़्त की मुर्ग़ी ने\n दिखाया वो कमाल\n कि मुर्गी के साथ-साथ\n बड़े साहब भी तो गये हलाल।\n \n कलेक्टर रोल दिखाने के लिये\n बड़े साहब को देकर\n अपना क़ीमती पैन\n जब छोटे साहब ने \n जेब मे पैन ठूँसते हुये कहा-\n \"तुम इतना भी नहीं समझता मैन!\"\n \n रिटायर होने के बाद\n जब उन्होंने\n अपनी ईमानदारी की कमाई\n का हिसाब जोड़ा\n तो बेलेंस में निकला\n कैंसर का फोड़ा। \n\n",
	"author": "शैल चतुर्वेदी",
	"title": "दफ़्तरीय कविताएं / शैल चतुर्वेदी"
}, {
	"poem": "देश के लिये नेता\n नेता के लिये अक़्ल\n अक़्ल के लिये घी\n घी के लिये मक्खन\n मक्खन के लिये दूध\n दूध के लिये गाय\n गाय के लिये नोट\n नोट के लिये वोट\n वोट के लिये वोटर\n वोटर के लिये मोटर\n मोटर के लिये दौरा\n दौरे के लिये भत्ता\n भत्ते के लिये भाषण\n भाषण के लिये जनता\n जनता के लिये वादे\n वादे के लिये माँग\n माँग के लिये सिन्दूर\n सिन्दूर के लिये नारी\n नारी के लिये परिवार\n परिवार के लिये बंगला\n बंगले के लिये नगर\n नगर के लिये प्रांत\n प्रांत के लिये देश\n देश के लिये नेता \n\n",
	"author": "शैल चतुर्वेदी",
	"title": "देश के लिये नेता / शैल चतुर्वेदी"
}, {
	"poem": "वैसे तो एक शरीफ इंसान हूँ\n आप ही की तरह श्रीमान हूँ\n मगर अपनी आंख से \n बहुत परेशान हूँ\n अपने आप चलती है\n लोग समझते हैं -- चलाई गई है\n जान-बूझ कर मिलाई गई है।\n \n एक बार बचपन में\n शायद सन पचपन में\n क्लास में\n एक लड़की बैठी थी पास में \n नाम था सुरेखा\n उसने हमें देखा\n और बांई चल गई\n लड़की हाय-हाय\n क्लास छोड़ बाहर निकल गई।\n \n थोड़ी देर बाद\n हमें है याद\n प्रिंसिपल ने बुलाया\n लंबा-चौड़ा लेक्चर पिलाया\n हमने कहा कि जी भूल हो गई\n वो बोल - ऐसा भी होता है भूल में\n शर्म नहीं आती\n ऐसी गंदी हरकतें करते हो,\n स्कूल में?\n और इससे पहले कि\n हकीकत बयान करते\n कि फिर चल गई\n प्रिंसिपल को खल गई।\n हुआ यह परिणाम\n कट गया नाम\n बमुश्किल तमाम\n मिला एक काम।\n \n इंटरव्यूह में, खड़े थे क्यू में\n एक लड़की थी सामने अड़ी\n अचानक मुड़ी \n नजर उसकी हम पर पड़ी\n और आंख चल गई \n लड़की उछल गई\n दूसरे उम्मीदवार चौंके\n उस लडकी की साईड लेकर \n हम पर भौंके\n फिर क्या था\n मार-मार जूते-चप्पल\n फोड़ दिया बक्कल\n सिर पर पांव रखकर भागे \n लोग-बाग पीछे, हम आगे\n घबराहट में घुस गये एक घर में\n भयंकर पीड़ा थी सिर में\n बुरी तरह हांफ रहे थे\n मारे डर के कांप रहे थे\n तभी पूछा उस गृहणी ने --\n कौन&#160;?\n हम खड़े रहे मौन\n वो बोली\n बताते हो या किसी को बुलाऊँ&#160;?\n और उससे पहले \n कि जबान हिलाऊँ\n चल गई\n वह मारे गुस्से के\n जल गई\n साक्षात दुर्गा-सी दीखी\n बुरी तरह चीखी\n बात की बात में जुड़ गये अड़ोसी-पड़ोसी\n मौसा-मौसी\n भतीजे-मामा\n मच गया हंगामा\n चड्डी बना दिया हमारा पजामा\n बनियान बन गया कुर्ता\n मार-मार बना दिया भुरता\n हम चीखते रहे\n और पीटने वाले\n हमें पीटते रहे\n भगवान जाने कब तक\n निकालते रहे रोष\n और जब हमें आया होश\n तो देखा अस्पताल में पड़े थे\n डाक्टर और नर्स घेरे खड़े थे\n हमने अपनी एक आंख खोली\n तो एक नर्स बोली\n दर्द कहां है?\n हम कहां कहां बताते\n और इससे पहले कि कुछ कह पाते\n चल गई\n नर्स कुछ नहीं बोली\n बाइ गॉड&#160;! (चल गई)\n मगर डाक्टर को खल गई\n बोला --\n इतने सीरियस हो\n फिर भी ऐसी हरकत कर लेते हो\n इस हाल में शर्म नहीं आती\n मोहब्बत करते हुए\n अस्पताल में?\n उन सबके जाते ही आया वार्ड-बॉय\n देने लगा अपनी राय\n भाग जाएं चुपचाप\n नहीं जानते आप\n बढ़ गई है बात\n डाक्टर को गड़ गई है\n केस आपका बिगड़वा देगा\n न हुआ तो मरा बताकर\n जिंदा ही गड़वा देगा।\n तब अंधेरे में आंखें मूंदकर\n खिड़की के कूदकर भाग आए\n जान बची तो लाखों पाये।\n \n एक दिन सकारे\n बाप जी हमारे\n बोले हमसे --\n अब क्या कहें तुमसे&#160;?\n कुछ नहीं कर सकते\n तो शादी कर लो\n लड़की देख लो।\n मैंने देख ली है\n जरा हैल्थ की कच्ची है\n बच्ची है, फिर भी अच्छी है\n जैसी भी, आखिर लड़की है\n बड़े घर की है, फिर बेटा\n यहां भी तो कड़की है।\n हमने कहा --\n जी अभी क्या जल्दी है?\n वे बोले --\n गधे हो\n ढाई मन के हो गये \n मगर बाप के सीने पर लदे हो\n वह घर फंस गया तो संभल जाओगे।\n \n तब एक दिन भगवान से मिल के\n धड़कता दिल ले\n पहुंच गए रुड़की, देखने लड़की\n शायद हमारी होने वाली सास\n बैठी थी हमारे पास\n बोली --\n यात्रा में तकलीफ तो नहीं हुई\n और आंख मुई चल गई\n वे समझी कि मचल गई\n बोली --\n लड़की तो अंदर है\n मैं लड़की की मां हूँ\n लड़की को बुलाऊँ\n और इससे पहले कि मैं जुबान हिलाऊँ\n आंख चल गई दुबारा\n उन्होंने किसी का नाम ले पुकारा\n झटके से खड़ी हो गईं\n हम जैसे गए थे लौट आए\n घर पहुंचे मुंह लटकाए\n पिता जी बोले --\n अब क्या फायदा\n मुंह लटकाने से\n आग लगे ऐसी जवानी में\n डूब मरो चुल्लू भर पानी में\n नहीं डूब सकते तो आंखें फोड़ लो\n नहीं फोड़ सकते हमसे नाता ही तोड़ लो\n जब भी कहीं जाते हो\n पिटकर ही आते हो\n भगवान जाने कैसे चलाते हो?\n \n अब आप ही बताइये\n क्या करूं?\n कहां जाऊं?\n कहां तक गुन गांऊं अपनी इस आंख के\n कमबख्त जूते खिलवाएगी\n लाख-दो-लाख के।\n अब आप ही संभालिये\n मेरा मतलब है कि कोई रास्ता निकालिये\n जवान हो या वृद्धा पूरी हो या अद्धा\n केवल एक लड़की\n जिसकी एक आंख चलती हो\n पता लगाइये\n और मिल जाये तो\n हमारे आदरणीय 'काका' जी को बताइये। \n\n",
	"author": "शैल चतुर्वेदी",
	"title": "चल गई (कविता) / शैल चतुर्वेदी"
}, {
	"poem": "पैसे बचाने की आदत\n अच्छी है डियर\n किंतु जब तुम\n पुरानी साड़ी को फाड़कर\n सीती हो मेरा अन्डरवियर\n तो तुम्हारा आएडिया \n बहुत बुरा लगता है\n फिर भी पहन लेता हूँ\n घिसी साड़ी कि वे चड्डियाँ\n जो दो चार बार उठने बैठने पर ही \n बोल जाती है\n तिस तुम कहती हो-\n \"बच्चे नहीं हो\n घर चलाना सीखो\n भविष्य के लिये बचाना सीखो।\"\n \n अन्डरवियर तक तो बचत ठीक है\n किंतु उस दिन\n पड़ोसन काकी को तुमने\n अपनी नई योजना सुनाई\n तो क़सम से\n उस रात नींद नहीं आई\n तुम कह रही थी-\"काकी,\n गेहूँ तीन रुपये का\n एक किलो बिकता है\n और चावल!\n स्वप्न में भी कहाँ दिखता है\n सोचती हूँ\n इनका एक कुर्ता\n रेशमी साड़ी से निकाल दूं\n किनारी वाला हिस्सा\n आस्तीन और गले पर ड़ाल दूँ\n \n साड़ी में से एक क्या दो कुर्ते निकल आएँगे\n साड़ी चल चुकी है दस साल\n कुर्ते भी कुछ साल चल जएँगे।\"\n तो हे कपड़ो की एंजीनियर\n अपनी प्यारी साड़ी को\n मत करना टियर\n सच कहता हूँ\n तुम्हारी कला के प्रदर्शन का माध्यम\n मैं बनूँ\n इसकी चाह नहीं\n क्या बचत करने की\n कोई और राह नहीं?\n हे, सुनो!\n पुराना पेटिकोट\n जो तुम कमर मे बान्धती हो\n मैं गले में बाँध लूंगा\n सारा तन\n उसी से ढाँक लूंगा\n ख़र्च बच जायेगा\n कुर्ते और पजामे का\n और फैशन निकल आयेगा\n एक नये जामे का। \n\n",
	"author": "शैल चतुर्वेदी",
	"title": "पुराना पेटीकोट / शैल चतुर्वेदी"
}, {
	"poem": "एक दिन बात की बात में\n बात बढ़ गई\n हमारी घरवाली\n हमसे ही अड़ गई\n हमने कुछ नहीं कहा\n चुपचाप सहा\n कहने लगी-\"आदमी हो\n तो आदमी की तरह रहो\n आँखे दिखाते हो\n कोइ अहसान नहीं करते\n जो कमाकर खिलाते हो\n सभी खिलाते हैं\n तुमने आदमी नहीं देखे\n झूले में झूलाते हैं\n \n देखते कहीं हो \n और चलते कहीं हो\n कई बार कहा\n इधर-उधर मत ताको\n बुढ़ापे की खिड़की से\n जवानी को मत झाँको\n कोई मुझ जैसी मिल गई\n तो सब भूल जाओगे\n वैसे ही फूले हो\n और फूल जाओगे\n \n चन्दन लगाने की उम्र में\n पाउडर लगाते हो\n भगवान जाने\n ये कद्दू सा चेहरा किसको दिखाते हो\n कोई पूछता है तो कहते हो-\n \"तीस का हूँ।\"\n उस दिन एक लड़की से कह रहे थे-\n \"तुम सोलह की हो\n तो मैं बीस का हूँ।\"\n वो तो लड़की अन्धी थी\n आँख वाली रहती\n तो छाती का बाल नोच कर कहती\n ऊपर ख़िज़ाब और नीचे सफेदी\n वाह रे, बीस के शैल चतुर्वेदी\n \n हमारे डैडी भी शादी-शुदा थे\n मगर क्या मज़ाल\n कभी हमारी मम्मी से भी\n आँख मिलाई हो\n मम्मी हज़ार कह लेती थीं\n कभी ज़ुबान हिलाई हो\n \n कमाकर पांच सौ लाते हो\n और अकड़\n दो हज़ार की दिखाते हो\n हमारे डैडी दो-दो हज़ार\n एक बैठक में हाल जाते थे\n मगर दूसरे ही दिन चार हज़ार\n न जाने, कहाँ से मार लाते थे\n \n माना कि मैं माँ हूँ\n तुम भी तो बाप हो\n बच्चो के ज़िम्मेदार\n तुम भी हाफ़ हो\n अरे, आठ-आठ हो गए\n तो मेरी क्या ग़लती\n गृहस्थी की गाड़ी\n एक पहिये से नहीं चलती\n \n बच्चा रोए तो मैं मनाऊँ\n भूख लगे तो मैं खिलाऊँ\n और तो और\n दूध भी मैं पिलाऊँ\n माना कि तुम नहीं पिला सकते\n मगर खिला तो सकते हो\n अरे बोतल से ही सही\n दूध तो पिला सकते हो\n मगर यहाँ तो खुद ही \n मुँह से बोतल लगाए फिरते हैं\n अंग्रेज़ी शराब का बूता नहीं\n देशी चढ़ाए फिरते हैं\n हमारे डैडी की बात और थी\n बड़े-बड़े क्लबो में जाते थे\n पीते थे, तो माल भी खाते थे\n तुम भी चने फांकते हो\n न जाने कौन-सी पीते हो\n रात भर खांसते हो\n \n मेरे पैर का घाव\n धोने क्या बैठे\n नाखून तोड़ दिया\n अभी तक दर्द होता है\n तुम सा भी कोई मर्द होता है?\n जब भी बाहर जाते हो\n कोई ना कोई चीज़ भूल आते हो\n न जाने कितने पैन, टॉर्च\n और चश्मे गुमा चुके हो\n \n अब वो ज़माना नहीं रहा\n जो चार आने के साग में\n कुनबा खा ले\n दो रुपये का साग तो\n अकेले तुम खा जाते हो\n उस वक्त क्या टोकूं\n जब थके मान्दे दफ़्तर से आते हो\n \n कोई तीर नहीं मारते\n जो दफ़्तर जाते हो\n रोज़ एक न एक बटन तोड़ लाते हो\n मैं बटन टाँकते-टाँकते\n काज़ हुई जा रही हूँ\n मैं ही जानती हूँ\n कि कैसे निभा रही हूँ\n कहती हूँ, पैंट ढीले बनवाओ\n तंग पतलून सूट नहीं करतीं\n किसी से भी पूछ लो \n झूठ नहीं कहती\n इलैस्टिक डलवाते हो\n अरे, बेल्ट क्यूँ नहीं लगाते हो\n फिर पैंट का झंझट ही क्यों पालो\n धोती पहनो ना,\n जब चाहो खोल लो\n और जब चाहो लगा लो\n \n मैं कहती हूँ तो बुरा लगता है\n बूढ़े हो चले \n मगर संसार हरा लगता है\n अब तो अक्ल से काम लो\n राम का नाम लो\n शर्म नहीं आती \n रात-रात भर\n बाहर झक मारते हो\n \n औरत पालने को कलेजा चाहिये\n गृहस्थी चलाना खेल नहीं\n भेजा चहिये।\" \n\n",
	"author": "शैल चतुर्वेदी",
	"title": "औरत पालने को कलेजा चाहिये / शैल चतुर्वेदी"
}, {
	"poem": "एक दिन मामला यों बिगड़ा\n कि हमारी ही घरवाली से\n हो गया हमारा झगड़ा\n स्वभाव से मैं नर्म हूँ\n इसका अर्थ ये नहीं\n के बेशर्म हूँ\n पत्ते की तरह काँप जाता हूँ\n बोलते-बोलते हाँफ जाता हूँ\n इसलिये कम बोलता हूँ\n मजबूर हो जाऊँ तभी बोलता हूँ\n हमने कहा-\"पत्नी हो\n तो पत्नी की तरह रहो\n कोई एहसान नहीं करतीं\n जो बनाकर खिलाती हो\n क्या ऐसे ही घर चलाती हो\n शादी को हो गये दस साल \n अक्ल नहीं आई\n सफ़ेद हो गए बाल\n पड़ौस में देखो अभी बच्ची है\n मगर तुम से अच्छी है\n घर कांच सा चमकता है\n और अपना देख लो\n देखकर खून छलकता है\n कब से कह रहा हूँ\n तकिया छोटा है\n बढ़ा दो\n दूसरा गिलाफ चढ़ा दो\n चढ़ाना तो दूर रहा\n निकाल-निकाल कर रूई\n आधा कर दिया\n और रूई की जगह\n कपड़ा भर दिया\n \n कितनी बार कहा\n चीज़े संभालकर रखो\n उस दिन नहीं मिला तो नहीं मिला\n कितना खोजा\n और रूमाल कि जगह\n पैंट से निकल आया मोज़ा\n वो तो किसी ने शक नहीं किया\n क्योकि हमने खट से \n नाक पर रख लिया\n काम करते-करते टेबल पर पटक दिया-\n \"साहब आपका मोज़ा।\"\n हमने कह दिया\n हमारा नहीं किसी और का होगा\n अक़्ल काम कर गई\n मगर जोड़ी तो बिगड़ गई\n कुछ तो इज़्ज़त रखो\n पचास बार कहा\n मेरी अटैची में\n अपने कपड़े मत रखो\n उस दिन\n कवि सम्मेलन का मिला तार\n जल्दी-जल्दी में\n चल दिया अटैची उठाकर\n खोली कानपुर जाकर\n देखा तो सिर चकरा गया\n पजामे की जगह \n पेटीकोट आ गया\n तब क्या खाक कविता पढ़ते\n या तुम्हारा पेटीकोट पहनकर\n मंच पर मटकते \n \n एक माह से लगातार\n कद्दू बना रही हो\n वो भी रसेदार\n ख़ूब जानती हो मुझे नहीं भाता\n खाना खाया नहीं जाता\n बोलो तो कहती हो-\n \"बाज़ार में दूसरा साग ही नहीं आता।\"\n कल पड़ौसी का राजू\n बाहर खड़ा मूली खा रहा था\n ऐर मेरे मुंह मे पानी आ रहा था\n कई बार कहा-\n ज़्यादा न बोलो\n संभालकर मुंह खोलो\n अंग्रेज़ी बोलती हो\n जब भी बाहर जाता हूँ\n बड़ी अदा से कहती हो-\"टा....टा\"\n और मुझे लगता है\n जैसे मार दिया चांटा \n मैंने कहा मुन्ना को कब्ज़ है\n ऐनिमा लगवा दो\n तो डॉक्टर बोलीं-\"डैनिमा लगा दो।\"\n वो तो ग़नीमत है\n कि ड़ॉक्टर होशियार था\n नीम हकीम होता \n तो बेड़ा ही पार था\n वैसे ही घर में जगह नहीं\n एक पिल्ला उठा लाई\n पाव भर दूध बढा दिया\n कुत्ते का दिमाग चढ़ा दिया\n तरीफ़ करती हो पूंछ की\n उससे तुलना करती हो \n हमारी मूंछ की\n तंग आकर हमने कटवा दी\n मर्दो की रही सही\n निशानी भी मिटवा दी\n \n वो दिन याद करो\n जब काढ़ती थीं घूंघट\n दो बीते का\n अब फुग्गी बनाती हो फीते का\n पहले ढ़ाई गज़ में\n एक बनता था\n अब दो ब्लाउज़ो के लिये \n लगता है एक मीटर\n आधी पीठ खुली रहती है\n मैं देख नहीं सकता\n और दुनिया तकती है\n \n मायके जाती हो\n तो आने का नाम नहीं लेतीं\n लेने पहुँच जाओ \n तो माँ-बाप से किराए के दाम नहीं लेतीं\n कपड़े\n बाल-बच्चों के लिये\n सिलवा कर ले जाती हो\n तो भाई-भतीजों को दे आती हो\n दो साड़ियाँ क्या ले आती हो\n सारे मोहल्ले को दिखाती हो\n साड़ी होती है पचास की\n मगर सौ की बताती हो\n उल्लू बनाती हो\n हम समझ जाते हैं\n तो हमें आँख दिखाती हो\n हम जो भी जी में आया\n बक रहे थे\n और बच्चे\n खिड़कियो से उलझ रहे थी\n हमने सोचा-\n वे भी बर्तन धो रही हैं\n मुन्ना से पूछा, तो बोला-\"सो रही हैं।\"\n हमने पूछा, कब से?\n तो वो बोला-\n \"आप चिल्ला रहे हैं जब से।\" \n\n",
	"author": "शैल चतुर्वेदी",
	"title": "उल्लू बनाती हो? / शैल चतुर्वेदी"
}, {
	"poem": "अकारण ही पड़ोसन काकी\n और मेरी घरवाली में\n छिड़ गया वाक-युद्ध\n कोयल-सी मधुर आवाज़\n बदल गई गाली में\n ये भी क्रुद्ध\n वे भी क्रुद्ध\n छूटने लगे शब्द-बाण\n मुंह हो गया तरकस\n फड़कने लगे कान\n मोहल्ला हो गया सरकस\n चूड़ियां खनखना उठीं\n मानो गोलियाँ सनसना उठीं\n पायलें छनछना उठीं\n जैसे रणभूमि में\n घोड़ियाँ हिनहिना उठीं\n उन्होंने आंखे निकालीं\n इन्होंने पचा लीं\n ये गुर्राईं\n वे टर्राईं\n इनकी सनसनाहट\n उनकी भनभनाहट\n घातें\n प्रतिघातें\n निकल आई न जाने\n कब की पुरानी बातें\n हर पैतरा निराला\n जिसके मन जो आया\n कह डाला\n ये अपनी जगह पर\n वे अपनी जगह पर\n दृश्य था आकर्षक\n सारा मोहल्ला था दर्शक\n बच्चे दोनों घर के \n कुछ इधर के \n कुछ उधर के\n स्तब्ध खड़े सुन रहे थे\n गालियाँ चुन रहे थे\n बूढ़े दाढ़ी हिलाते थे\n नौजवान प्रभावित होकर\n एक दूसरे से हाथ मिलाते थे\n \n तभी \n दृश्य हुआ चेंज\n शुरू हो गया\n घूसों और लातों का एक्सचेंज\n उन्होंने छोड़े शब्दों के 'मेगाटन'\n ये भी कम न थीं\n चला दिए 'लेगाटन'\n \n ये भवानी\n वे दुर्गा\n उनका पति खड़ा \n उनके पीछे\n मुट्ठियाँ भीचें\n मानो अकड़ रहा हो\n रहीमखां तांगेवाले का\n अंग्रेज़ी मुर्गा\n इधर हम भी खड़े थे\n मोर्चे पर अड़े थे\n वैसे कुछ साल पहले\n हम दोनों\n आमने-सामने लड़े थे\n किंतु तब पुरुषों का युग था\n अब नारी सत्ता है\n पुरूष क्या है?\n हुक्म का पत्ता है\n चला दो चल जाएगा\n पिला दो पिल जाएगा। \n\n",
	"author": "शैल चतुर्वेदी",
	"title": "तू-तू, मैं-मैं / शैल चतुर्वेदी"
}, {
	"poem": "हमारे एक फ्रैंड हैं\n सूरत-शक्ल से\n बिल्कुल इंग्लैंड हैं \n एक दिन बोले-\n \"यार तीन लड़के हैं\n एक से एक बढ़ के हैं\n एक नेता है\n हर पाँचवें साल\n दस-बीस हज़ार की चोट देता है\n पिछले दस साल से\n चुनाव लड़ रहा है\n नहीं बन पाया सड़ा-सा एम.एल.ए.\n बोलो तो कहता है-\n \"अनुभव बढ़ रहा है।\"\n \n पालिटिक्स के चक्कर में\n बन गया पोलिटिकल घनचक्कर\n और दूसरा ले रहा है\n कवियों से टक्कर\n कविताएँ बनाता है\n न सुनो तो\n चाय पिलाकर सुनाता है\n \n तीसरा लड़का डॉक्टर है\n कई मरीज़ो को\n छूते ही मार चुका है\n बाहर तो बाहर\n घर वालों को तार चुका है\n हरा भरा घर था\n दस थे खाने वाले\n कुछ और थे आने वाले\n केवल पांच रह गए\n बाकी के सब \n दवा के साथ बह गए\n मगर हमारी काकी\n बड़े-बूढ़ों के नाम पर\n वही थी बाकी\n चल फिर लेती थी\n कम से कम \n घर का काम तो कर लेती थी\n जैसे-तैसे जी रही थी\n कम से कम \n पानी तो पी रही थी\n मगर हमारे डॉक्टर बेटे का\n लगते ही हाथ\n हो गया सन्निपात\n बिना जल की मछली-सी\n फडफडाती रही\n दो ही दिनों में सिकुड़कर\n हाफ़ हो गई\n और तीसरे दिन साफ़ हो गई\n दुख तो इस बात का है\n कि हमारी ग़ैरहाज़िरी में मर गई\n पाला हमने \n और वसीयत दूसरे के नाम कर गई।\" \n\n",
	"author": "शैल चतुर्वेदी",
	"title": "एक से एक बढ़ के / शैल चतुर्वेदी"
}, {
	"poem": "हमारे एक मित्र हैं\n रहने वाले हैं रीवाँ के\n एजेंट हैं बीमा के\n मिलते ही पूछेंगे-\"बीमा कब कर रहे हैं।\"\n मानो कहते हो-\"कब मर रहे हैं?\"\n फिर धीरे से पूछेंगे-\"कब आऊँ\n कहिए तो दो फ़ार्म लाऊँ\n पत्नी का भी करवा लीजिए\n एक साथ दो-दो रिस्क कवर कीजिए\n आप मर जाएँ तो उन्हे फ़ायदा\n वो मर जाएँ\n तो आपका फ़ायदा।\"\n अब आप ही सोचिए\n मरने के बाद \n क्या फ़ायदा\n और क्या घाटा\n \n एक दिन बाज़ार में मिल गए\n हमें देखते ही पिल गए\n बोले-\"चाय पीजिये।\"\n हमने कहा-\"रहने दीजिए।\"\n वे बोले-\"पान खाइए।\"\n हमने कहा-\"बस, आप ही पाइए।\"\n \n शाम को घर पहुंचे\n तो टेबिल पर उन्ही का पत्र रखा था\n लिखा था - \"फ़ार्म छोड़े जा रहा हूँ\n सोच समझकर भर दीजिए\n प्रीमियम के पैसे\n बहिन जी से ले जा रहा हूँ\n रसीद उन्हे दे जा रहा हूँ\n फ़ार्म के साथ\n प्रश्नावली भी नत्थी थी\n फ़ार्म क्या था\n अच्छी खासी जन्मपत्री थी\n हमने तय किया \n प्रश्नो के देंगे\n ऐसे उत्तर\n कि जीवन-बीमा वाले\n याद करेंगे जीवन भर\n एक-एक उत्तर मे झूल जाएंगे\n बीमा करना ही भूल जाएंगे\n \n प्रश्न था-\"नाम?\"\n हमने लिख दिया-\"बदनाम।\"\n -\"काम\"\n -\"बेकाम।\"\n -\"आयु?\"\n -\"जाने राम।\"\n -\"निवास स्थान?\"\n -\"हिन्दुस्तान।\"\n -\"आमदनी?\"\n -\"आराम हराम।\"\n -\"ऊचाँई?\"\n -\"जो होनी चहिए।\"\n -\"वज़न?\"\n -\"ऊचाँई के मान से।\"\n -\"सीना\"\n -\"नहीं आता।\"\n -\"कमर?\"\n -\"सीने के मान से।\"\n -\"कोई खराब आदत?\"\n -\"हाँ है\n &#160;शराब, गांजा, अफ़ीम\n &#160;मीठा लगता है नीम।\"\n -\"कोई बीमारी है?\"\n -\"हाँ, दिल की\n &#160;&#160;उधारी के बिल की\n &#160;&#160;होती है धड़धड़ाहट\n &#160;&#160;पेट में गड़गड़ाहट\n &#160;&#160;माथे में भनभनाहट\n &#160;&#160;पैरो में सनसनाहट\n &#160;&#160;डॉक्टर कहता है-'टी.बी.' है।\n &#160;&#160;और सबसे बड़ी बीमारी\n &#160;&#160;हमारी बीवी है।\"\n -\"कोई दुश्मन है?\"\n -\"हाँ है\n &#160;&#160;निवासी रीवाँ का\n &#160;&#160;एजेंट बीमा का।\"\n \n भर कर भेज दिया फ़ार्म\n इस इम्प्रेशन में\n कि भगदड़ मच जाएगी कारपोरेशन में\n मगर सात दिन बाद\n सधन्यवाद\n पत्र प्राप्त हुआ-\n \"आपको सूचित करते हुए\n होता है हर्ष\n कि आपका केस\n रजिस्टर हो गया है इसी वर्ष।\" \n\n",
	"author": "शैल चतुर्वेदी",
	"title": "\"कब मर रहे हैं?\" / शैल चतुर्वेदी"
}, {
	"poem": "एक दिन सकारे\n घर पर हमारे\n मच गया हंगामा\n कहने लगी बच्चो की माँ-\n \"रखना याद\n दस दिन बाद\n यानी एक अप्रेल को\n अपनी वर्षगांठ मनाऊँगी\n मिठाई बाज़ार से आएगी\n नमकीन घर में बनाऊँगी\n और सुनो!\n हमारे भैया को दे दो तार\n वे चार दिन पहले आएँ\n भाभी व अम्मा को साथ लाएँ\n सुख-दुख में\n अपने ही साथ न देंगे\n तो घर गृहस्थी के काम कैसे चलेंगे\n पप्पू की बुआ को\n एक दिन पहले पत्र डालना\n और लिखना-\n \"अकस्मात \n कल रात\n वर्षगांठ मनाने की बात \n हो गई है\n तुम न आ सकोगी\n इस बात का दुख है\n तुम्ही सोचो!\n उनको बुलाकर भी क्या करोगे\n इस दड़बे में\n किस-किस को भरोगे\n वे आएँगी\n तो बच्चो को भी लाएँगी\n और सुनो,\n एडवांस की अर्ज़ी दे आना\n लोगों का क्या है\n कहते है-\"दारू पीता है।\n मगर लेडीज़ कपड़े तो गज़ब के सीता है\n पचास बरस की बुढ़िया\n दिखने लगती है गुड़िया\n अब तक खूब बनी\n आगे नहीं बनूंगी\n साड़ी और ब्लउज़ नहीं पहनूंगी\n युग बदल गया है\n फैशन चल गया है\n तंग सलवार हो\n रंग व्हाईट हो\n स्लीवलैस कुर्ता हो\n नीचा और टाइट हो\n चोटियो का रिवाज़ भी हो गया पुराना\n आजकल है जूड़ो का ज़माना\n बाज़ार में बिकते है\n नक़ली भी असली दिखते है\n एक तुम भी ले आना\n तैयार ना मिले तो आर्डर दे आना\n कपड़े बच्चो के लिए सिलेंगे\n वर्ना पुराने कपड़ो में\n अपने नहीं, पराए दिखेंगे।\"\n \n हम चुपचाप सुन रहे थे\n चूल्हे में पड़े भुट्टो की तरह भुन रहे थे\n तड़तड़ाकर बोले-\"क्या कहती हो\n इक उम्र में हरकत\n अज़ब करती हो\n अरे, वर्षगांठ मनानी है\n तो बच्चो की मनाओ\n अपने आप का तमाशा न बनाओ\n लोग मज़ाक उड़ाएंगे\n तुम्हारा क्या बिगड़ेगा\n मुझे चिढ़ाएंगे\n मुझे ज्ञात है\n सन छयालीस की बात है\n तुम जन्मी थीं मार्च में\n तुम्हारे बाप थे जेल में\n और तुम वर्षगांठ मना रही हो अप्रेल में\n फिर तंग कपड़ो में, उम्र\n बच्ची नहीं हो जाती\n नख़रे दिखाने से बुढ़िया \n बच्ची नहीं हो जाती।\"\n \n वे बन्दूक से निकली गोली की तरह\n छूटीं\n वियतनाम पर\n अमरीकी बम-सी फूटीं-\n \"तुम भी कोई आदमी हो\n मेरा मज़ाक़ उड़ाते हो\n अपनी ही औरत को\n बुढ़िया बुलाते हो\n अरे, औरो को देखो\n शादी के बाद \n डालकर हाथो में हाथ\n मज़े से घूमती हैं\n सड़को पर\n बागों में \n साइकल पर\n तांगों में\n मगर यहाँ\n ऐसे भाग्य कहाँ\n पड़ौस के गुप्ता जी के बच्चे हैं\n मगर तुमसे अच्छे हैं\n मज़ाल है जो कह दें\n औरत से आधी बात\n पलको पर बिठाये रहते हैं\n दिन-रात\n और एक तुम हो\n जब देखो\n मेरे मैके वालो की पगड़ी उछालते हो\n सारी दुनिया में\n तुम्हीं तो साख वाले हो\n बड़ी नाक वाले हो\n बाकी सब तो नकटे हैं\n जब हमारे बाप जेल में थे\n तो तुम वहीं थे न\n जेलर तुम्ही थे न\n नब्ज़ पहचानती हूँ\n अच्छे, अच्छों की\n खूब चुप रही, अब बताऊँगी\n देखती हूँ कौन रोकता है\n वर्षगांठ अप्रेल में\n मनाऊँगी, मनाऊँगी\n ज़रूर-ज़रूर मनाऊँगी।\n \n हम तुरुप से कटे नहले की तरह\n खड़े-खड़े कांप रहे थे\n अपना पौरुष नाप रहे थे\n अपनी शक्ती जान गए\n वर्षगांठ मनाने की बात\n चुपचाप मान गए\n तार दे दिया पूना\n सलहज, सास और साले\n जान-पहचान वाले\n लगा गए चूना\n पांच सौ का माल उड़ा गए\n हाथी चवन्नी का\n दस पैसे का सुग्गा \n अठन्नी का डमरू\n पांच पैसे का फुग्गा\n तोहफ़े में पकड़ा गए\n उम्मीद थी अंगूठी की\n अंगूठा दिखा गए\n हमारी उनका पारा ही चढ़ा गए\n बोलीं-\"भुक्खड़ हैं भुक्खड़ \n चने बेचते हैं\n चने\n ज़रा-सा मुंह छुआ\n और दौड़ पड़े खाने\n अरे, आदमी हो\n तो एटीकेट जानें\n अब हम भी उखड़ गए\n आख़िर आदमी हैं\n बिगड़ हए-\n \"कार्ड पप्पू ने छपवए थे\n तुमने बंट्वाए थे।\"\n तभी मुन्ना हमारे हाथ का फ़ुग्गा ले गया\n निमंत्रण-पत्र हाथों में दे गया\n पढ़ते ही कार्ड\n समझ में आ गई सारी बात\n छपना चहिए था-\"जन्म-दिवस है देवी का।\"\n मगर छप गया था-\"बेबी का।\"\n दूसरे कमरे में\n श्रीमती जी\n पप्पू को पीट रहीं थीं\n बेतहशा चीख़ रहीं थीं-\n \"स्कूल जाता है, स्कूल।\"\n बच्चे चिल्ला रहें थे-\n \"अप्रेल फूल, अप्रेल फूल।\"\n और चुन्नू डमरू बजाकर\n मुन्नी को नचा रहा था\n वर्षगांठ के लड्डू पचा रहा था।\n \n\n",
	"author": "शैल चतुर्वेदी",
	"title": "अप्रेल फूल / शैल चतुर्वेदी"
}, {
	"poem": "हमारी शादी को बरसों बीत गए\n लोग-बाग तो\n शराब पीना सीख गए\n मगर हमारी पत्नी ने\n चाय तक नहीं छुई\n हमने ज़िद की तो वो बोली-\n \" चाय भी कोई चीज़ है मुई\n ज़हर है ज़हर है\n वो भी गिलास भर\n पीने बैठते हो तो\n घंटो में खत्म करते हो\n भगवान जाने\n कैसे हज़म करते हो\n पचास बार कहा\n चाय हज़मा बिगाडती है\n भूख को मारती है\n चालीस के हो गए\n दो रोटी खाते हो\n मैं ठीक खाती हूँ\n तो मुझे चिढ़ाते हो\n क्या इसलिए\n पंचो के सामने प्रतिज्ञा की थी\n हमारे बाप ने\n गाय समझकर दी थी।\"\n \n हम बैलों की तरह \n चुपचाप खड़े थे\n दुम हिलाकर बोले-\n \"चाय नहीं तो दूध ही पिया करो\n सबेरे-सबेरे कुछ तो लिया करो।\"\n वे बोलीं-\"दूध!\n चाय तो रो-रो कर बनती है\n आधी दूध\n और आधी, पानी में छनती है\n फिल हैं\n तुम्हारे दूध की भूखी नहीं हूँ\n गाँव की हूँ\n गाय और भैसों के बीच में रही हूँ\n फिर कभी चाय की मत कहना\n हरग़िज़ नहीं पिउँगी\n अगर अपनी पर आ गई\n तो सब की बन्द कर दूंगी।\"\n \n पिछले साल\n गर्मियों में\n दो माह की छुट्टियों में\n हम जा रहे थे\n उनके साथ\n बस में\n दिल्ली से देहरादून\n तारीख़ थी दो जून\n सामने वली सीट पर\n एक नई नवेली\n बैठी थी अकेली\n उदास\n खिड़की के पास\n सब आँखे सेंक रहे थे\n हम तो बस\n सहानुभूतीवश देख रहे थे\n तभी पत्नी ने हमें\n कुहनी मारी\n हमने सोचा\n धोखे से लगी है\n मगर थोड़ी देर बाद \n उसने हमें नोचा\n हमने कटकर\n पीछे पलटकर\n कहा पत्नी से-\"बेचारी दुखी है।\"\n पत्नी बोली-\"यहाँ कौन सुखी है\n ख़बरदार जो उधर देखो\n देखना है तो इधर देखो।\"\n \n हम चुप हो गये\n और आँखे मून्दकर\n सामने वाली के दुख में खो गए\n किसी बस स्टाप पर आँख खुली\n इधर उठी\n उधर गिरी\n पत्नी सो रहीं थी\n और सामने वाली\n आंसुओ से अपना मुख धो रही थी\n हम बस से उतरे\n चाय लेकर\n वापस लौटे\n सामने वाली से बोले-\"लीजिए\n रोइए मत\n चाय पीजिए।\"\n हमारी पत्नी बोली-\n \"मैं इधर हूँ\n मुझे दीजिए।\" \n हमने पूछा-\"चाय और तुम?\"\n वो बोली-\"हुम\n ज़रा सी आँख लग गई\n तो बात\n चाय तक पहुँच गई\n माना की मैं चाय नहीं पीती\n पानी की पूछते\n मुँह बांधे बैठी हूँ\n कुछ तो सोचते\n खाने हो नहीं मरती\n मगर ज़िद करते\n तो ना भी नहीं करती\n घुमाने लाए हो\n तो अहसान नहीं किया\n सभी घुमाते है\n औरते मुँह से नहीं कहतीं\n ज़बरदस्ती खिलाते है।\"\n \n फिर सामने वाली को\n अंगूठा दिखाकर\n चाय का कप मुँह से लगाकर\n चाय!\n उनके शब्द में ज़हर\n एक साँस में पी ली\n बात है साल भर पहले की\n अब तक पी रहीं है। \n\n",
	"author": "शैल चतुर्वेदी",
	"title": "यहाँ कौन सुखी है / शैल चतुर्वेदी"
}, {
	"poem": "गरीबों का पेट काटकर\n उगाहे गए चांद से\n ख़रीदा गया शाल\n देश (अपने) कन्धो पर डाल\n और तीन घंटे तक\n बजाकर गाल\n मंत्री जी ने\n अपनी दृष्टी का संबन्ध \n तुलसी के चित्र से जोड़ा\n फिर रामराज की जै बोलते हुए\n (लंच नहीं) मंच छोड़ा\n मार्ग में सचिव बोला-\n \"सर, आपने तो कमाल कर दिया\n आज तुलसी जयंती है\n और भाषण गांधी पर दिया।\"\n \n मूँछो में से होंठ बाहर निकालकर\n सचिव की ओर\n आध्यात्मिक दृष्टि डालकर\n मंत्री जी ने\n दिव्य नयन खोले\n और मुस्कुराकर बोले-\n \"तुलसी और गांधी में\n कैसे अंतर?\n दोनों ही महात्मा\n कट्टर धर्मात्मा\n वे सतयुग के\n ये कलयुग के\n तुलसी ने रामायण लिखी\n गांधी ने गीता\n तुमने तुलसीकृत \n वाल्मीकी रामायण पढ़ी है?\n नहीं पढ़ी न!\n मुझे भी समय नहीं मिलता\n मगर सुना है-\n आज़ादी कि रक्षा के लिए\n राम और रावण में\n जो महाभारत हुआ\n उसका आँखो देखा हाल\n रामायण में देकर\n तुलसी ने कर दिया कमाल\n और गांधी की गीता में\n क्या-क्या जौहर दिखलाए हैं\n आज़ादी की सीता ने\n तुमने पढ़ी है गीता?\n मुझे भी समय नहीं मिलता\n विनोबा जी से सुनी है\n भाई, खूब सुनाते हैं\n एक-एक चौपाई पर\n गांधी साकार हो जाते हैं।\"\n सचिव ने आश्चर्य से पूछा-\n \"गीता में चौपाई?\"\n मंत्री जी बोले-\"हमारा सचिव होते हुए\n यह पूछते तुम्हें शर्म नहीं आई।\" \n\n",
	"author": "शैल चतुर्वेदी",
	"title": "गांधी की गीता / शैल चतुर्वेदी"
}, {
	"poem": "एक मित्र कहने लगे-\n \"जहाँ तक नज़र जाती है\n एक सैंतीस बरस का\n अपंग बच्चा नज़र आता है\n जो अपने लुँज हाथों को\n उठाने की कोशिश करता हुआ\n चीख़ रहा है-\n 'मुझे दल-दल से निकालो\n मैं प्रजातंत्र हूँ\n मुझे बचा लो।\n मैं तुम्हारा ईमान हूँ\n गाँधी की तपस्या हूँ\n भारत की पहचान हूँ।'\n \n \"काम वाले हाथों में\n झंडा थमा देने वाले\n वक़्त के सौदागर\n बड़े ऊँचे खिलाड़ी हैं\n जो अपना भूगोल ढाँकने के लिए\n राजनीति लपेट लेते हैं\n और रहा कॉमर्स, तो उसे\n उनके भाई-भतीजे\n और दामाद समेट लेते हैं।\"\n हमने कहा-\n \"नेताओं के अलावा \n आपके पास कोई विषय नहीं है।\"\n वे बोले-\"क्यों नहीं \n बूढ़ा बाप है\n बीमार माँ है\n उदास बीबी है\n भूखे बच्चे हैं\n जवान बहिन है\n बेकार भाई है\n भ्रष्टाचार है\n महंगाई है\n बीस का ख़र्चा है\n दस की कमाई है\n इधर कुआँ है\n उधर खाई है।\"\n \n हमने पूछा-\"क्या उम्र है आपकी?\"\n वे बोले-\"तीस की उम्र में\n साठ के नज़र आ रहे हैं\n बस यूँ समझिए\n कि अपनी ही उम्र खा रहे हैं\n हिन्दुस्तान में पैदा हुए थे\n क़ब्रिस्तान में जी रहे हैं\n जबसे माँ का दूध छोड़ा है\n आँसू पी रहे हैं।\"\n \n हमने कहा-\"भगवान जाने\n देश की जनता का क्या होगा?\"\n वे बोले-\"जनता का देर्द ख़जाना है\n आँसुओं का समन्दर है \n जो भी उसे लूट ले \n वही मुक़द्दर का सिकन्दर है।\"\n \n हमने पूछा-\"देश का क्या होगा?\"\n वे बोले -\"देश बरसो से चल रहा है\n मगर जहाँ का तहाँ है\n कल आपको ढूँढना पड़ेगा\n कि देश कहाँ है\n कोई कहेगा-ढूँढते रहिए\n देश तो हमारी जेब में पड़ा है\n देश क्या हमारी जेब से बड़ा है?\" \n\n",
	"author": "शैल चतुर्वेदी",
	"title": "देश जेब में / शैल चतुर्वेदी"
}, {
	"poem": "हमारे पड़ौसी लाला को\n बड़ा घमंड था\n अपने अलीगढ़ी तालों का\n मगर छापा पड़ा\n इंकमटैक्स वालों का\n तो दो घण्टे में बाहर निकल आया\n दाबा हुआ माल\n कई सालों का\n हमारी श्रीमती जी का \n पारा चढ़ गया\n बोलीं, \"देखा\n इंकमटैक्स वाले ने\n हमारे घर की तरफ़\n देखा तक नहीं \n और आगे बढ़ गया\n जब से पड़ौसन के यहाँ \n छापा पड़ा है\n उसके आदमी का सीना\n तन गया है\n गिरी हुई मूंछे तलवार हो गई हैं\n रेडियो पहले की अपेक्षा\n ज़ोर से बजने लगा है\n और लाला\n हम लोगों को \n भुक्खड़ समझने लगा है\n कहता है-जिसके यहाँ\n कुछ होगा ही नहीं \n उसके यहाँ क्या पड़ेगा\n हमारे यहाँ था\n इसलिए पड़ गया\n जिसके यहाँ कुछ नहीं था\n उसके दरवाज़े से आगे बढ़ गया।\"\n हमने कहा-\"लाला ठीक ही तो कहता है\n हमारे पास है ही क्या\n कविता है, कल्पना है\n आँसू है, वेदना है\n भावना है, छंद है\n चिंता है, अंतर-द्वन्द है\n और ऊपर से\n महंगाई के मारे हवा बन्द है\n आई.टी.ओ. हमारे यहाँ आता\n तो भला क्या पाता?\n वे बोलीं&#160;: \"तुम तो कवि हो न\n आँसू को मोती\n और वेदना को हीरा समझते हो\n काश!\n एन्कम्टैक्स वाले\n हमारे यहाँ आते\n तो तुम्हारे\n हीरे और मोती तो पाते\n नोटों की गड्डी न सही\n लाख दो लाख\n आँसू ही ले जाते।\"\n हमने कहा:\"पगली!\n किसी को हमारे आँसुओं से \n क्या लेना देना\n अगर आँसू भी\n लेन देन का माध्यम हो गया होता\n तो हमारे पास वो भी नहीं होता।\n ग़रीब की आँखो की बजाय\n तिज़ोरी में बन्द हो गया होता।\n तिज़ोरी!\n जिसमें बन्द है\n लहलहाते खेत की मुस्कान\n थके हारे होरी का पसीना\n मजबूर धनिया का यौवन\n सावन का महीना\n सिसकती पायल की झंकार\n भूकी और बेबस रधिया का प्यार\n अनाथालय का चन्दा\n और अपनी ही लाश ढोता हुआ\n किसी गरीब बच्चे का कन्धा।\"\n वे बोलीं: \"चुप हो जाओ\n लाला के रेडिओ से\n ऊँचा बोल रहे हो\n रेडियो बिजली से चलता है\n उसका क्या बिगड़ता है\n तुम तो ब्लड प्रेशर के मरीज़ हो\n अभी पसर जाओगे\n फिर तुम जहाँ चीख़ रहे हो\n वह कविता का मंच नहीं\n तुम्हारे डेढ़ कमरे के शीश महल का\n पलस्तर उखड़ा बरामदा है\n ब्याह भी हुआ तो कवि से\n भगवान जाने\n क़िस्मत में क्या बदा है\n इंकमटैक्स देने लायक भी नहीं। \" \n\n",
	"author": "शैल चतुर्वेदी",
	"title": "शादी भी हुई तो कवि से / शैल चतुर्वेदी"
}, {
	"poem": "बाज़ार का ये हाल है\n कि ग्राहक पीला\n और दुकानदार लाल है\n दूध वाला कहता है-\n \"दूध में पानी क्यों है\n गाय से पूछो।\"\n \n गाय कहेगी-\"पानी पी रहीं हूँ\n तो पानी दूंगी\n दूध वाला मेरे प्राण ले रहा है\n मैं तुम्हारे लूंगी।\"\n \n कोयले वाला कहता है-\n \"कोयले की दलाली में \n हाथ काले कर रहे हैं\n बर्तन ख़ाली ही सही\n हमारी बदौलत चूल्हे तो जल रहें हैं।\"\n \n कपड़े वाला कहता है-\n \"जिस भाव में आया है\n उस भाव में कैसे दें\n आपको हंड्रेड परसेंट आदमी बनाने का \n आपसे फ़िफ्टी परसेंट भी नहीं लें।\"\n \n धोबी कहता है-\n \"राम ने धोबी के कहने से सीता हो छोड़ दिया\n आप कमीज़ नहीं छोड़ सकते\n सौ रुपल्ली की कमीज़ भट्टी खा गई\n तो आप तिलमिला रहें हैं\n इस देश में लोग ईमान को भट्टी में झोंककर\n सारे देश को खा रहें हैं।\"\n \n मक्खन वाला कहता है-\n \"बाबूजी ये मक्खन है\n खाने के नहीं, लगाने के काम में आता है\n जो लगाना जानता है\n ऊपर वाला उसी को मानता है।\"\n \n डॉक्टर कहता है-\n \"सोलह रुपये फीस सुनते ही\n चेहरा उतर गया\n जिस देश में पानी पैसे से मिलता है\n वहाँ लोगों को \n दवा जैसी चीज़ फोकट में चाहिए\n आप जैसों के लिए सरकारी अस्पताल ही बेहतर है\n जाइए, वहीं धक्के खाइए।\"\n \n अनाज वाला कहता है-\n \"आप खरीदते हैं, हम बेचते हैं\n एक दूसरे को रोज़ देखते हैं\n बड़े बाप का बेटा\n जो देखाई नहीं देता\n मगर संसार को तार रहा है\n हम तो केवल डंडी मारते हैं।\"\n \n घी वाला कहता है-\n \"घी खाने का शौक़ है\n तो डालडा ले जाइए\n हमारे देश के औद्योगिक विकास का नमूना है\n खाएंगे\n तो हाथी की तरह फूल जाएंगे\n घी तो घी, रोटी खाना भूल जाएंगे।\"\n \n कैलेंडर वाला कहता है-\n \"लोग समाजवाद को सड़कों पर ढूंढ रहें हैं\n और समाजवाद हमारी दूकान में बंद है\n एक बंडल खोलिए, दर्शन हो जाएँगे\n भक्त और भगवान, भीखारी और धनवान\n यहाँ तक कि नेता और इंसान \n सबको एक ही बंडल में पाएंगे।\n हमारे यहाँ का कैलेंडर\n योगालय से भोगालय तक में मिल जाएगा\n किसी अभिनेत्री का प्राइव्हेट पोज़ देख लेंगे\n तो कलेजा हिल जाएगा।\"\n \n बिजली वाला कहता है-\n \"क्या कहा बिजली गोल है\n भाई साहब, हमारे डिपार्ट्मेंट का आधार ही पोल है।\"\n \n ट्रक वाला कहता है-\n \"हमारा भी कोई कैरियर है\n हर बीस मील के बाद एक बेरियर है\n कार साइड माँगती है, और सरकार..\n जाने दो बाबू, अपुन छोटे आदमी हैं\n कोई सुन लेगा \n तो चालान कर देगा।\"\n \n भिखारी कहता है-\n \"दाता! पाँच पैसे में तो ज़हर भी नहीं आता\n जो आपका नाम ले खा लें\n और ऐसे समाजवाद से छुट्टी पा लें।\"\n \n चोर कहता है-\n \"मुनाफ़ाख़ोर मुनाफ़ा खा रहें हैं\n तो हम भी तिज़ोरियाँ तोड़-तोड़ कर\n अधिकार और कर्तव्य को एक साथ निभा रहें हैं\n किसी भी तिज़ोरी में झाँक कर देखिए\n आत्मा हिल जाएगी\n किसी न किसी कोने में पड़ी\n लोकतंत्र की लाश मिल जाएगी।\n अदालत को हमारा काला चेहरा दिखाई देता है\n वकील का काला कोट नहीं दिखता\n बाबूजी ये हिन्दुस्तान है, और यहाँ \n फैसला गवाह लिखता है, जज नहीं लिखता।\"\n \n पाकिटमार कहता है-\n \"लोग दस-दस साल का इंकमटैक्स मारकर भी वफ़ादार हैं\n हमने दस-पाँच रुपए मार दिए\n तो पाकिटमार है\n उन्हें फ़ौज़ की सलामी\n हमें थानेदार का जूता \n उनको बंगला, हमको जेल\n बाबूजी, इसी को कहते हैं\n छछूंदर के सर में चमेली का तेल।\"\n \n चश्मेवाला कहता है-\n \"ये लाल रंग का चश्मा ले जाइए\n हिन्दुस्तान भी आपको रूस दिखाई देगा\n और ये रहा, सात रंगों वाला चश्मा, मेड-इन अमेरिका है\n इमरजैंसी हटने के बाद बुरी तरह बिका है\n और ये रही स्पेशल क्वालिटी\n लोकतंत्र का अजीब करिश्मा है\n काँच का नहीं पत्थर का चश्मा है\n एक बाद ख़रीद लो तो पाँच साल तक काम में आता है\n हमारे देश का हर नेता इसी को लगाता है।\"\n \n विद्यार्थी कहता है-\n \"आप हमसे छह सवाल \n तीन घंटे में करने को कहते हैं\n गुरु जी! ये वो देश है\n जहाँ एक हस्ताक्षर करने में चौबीस घंटे लगते हैं।\" \n\n",
	"author": "शैल चतुर्वेदी",
	"title": "बाज़ार का ये हाल है / शैल चतुर्वेदी"
}, {
	"poem": "जिन दिनों हम पढ़ते थे\n एक लड़की हमारे कॉलेज में थी \n खूबसूरत थी, इसलिए \n सबकी नॉलेज में थी\n मराठी में मुस्कुराती थी\n उर्दू में शर्माती थी\n हिन्दी में गाती थी\n और दोस्ती के नाम पर\n अंग्रेज़ी में अँगूठा दिखाती थी\n एम.ए. करने के बाद\n हमने उससे कहा-\n  तुम भी एम.ए.\n  हम भी एम.ए.\n  अब तो इस अँगूठे को हटाओ \n  हम तुम में डूब जाए\n  तुम हममें डूब जाओ!\"\n वह मुस्कुराकर बोली-\n  शौक़ से डूबिए भाईसाहब! मुझे तो जीना है\n  हिन्दीवाले की बीबी बनकर\n  आँसू नहीं पीना है\n  लड़को की क्या कमी है?\n  एक ढूंढो, हज़ार मिलते है\n  तिज़ोरी में ताकत हो तो\n  डॉक्टर और इंजीनियर भी उधार मिलते हैं।\n  हमारी बहन भी हिन्दी में एम.ए. है\n  लेकिन ऐसी ससुराल मिली है\n  जहाँ नौकर तक अंग्रेज़ी बोलते हैं\n  और कुत्ते भी समझते है!\"\n और हमारी समझ में तब आया\n जब हमारे पिताजी ने एक लड़की वाले को टटोला \n और वह चौंककर बोला-\n  \"क्या कहा?\n  लड़का हिंदी में एम.ए. है।\n  तो भैया, घर में बिठाओ\n  और बाप-बेटा मिलकर \n  मीरा के भजन गाओ।\"\n एक रिश्ता और आया\n पर जैसे ही पिताजी ने \n हमारा रेट खोला\n लड़की का बाप उछलकर बोला-\n  \"का कहा! एक लाख\n  इ-इ-इ हिन्दी के ढोल का कौन देगा जी?\n  ससुर, ख़ुआब देखत हैं\n  अपना काँटा के लिए गुलाब देखत हैं\n \ जनते है?\n  मर जाइएगा\n  तबहुँ नहीं पाइएगा।\"\n उसके जाते ही पिताजी\n हमसे बोले-\n  \"क्यों बे, हिन्दी के ढोल\n  और कितने जूते खिलवाएगा बोल\n  अब तो यही सुनना बाक़ी रह गया है\n  सुन लिया न\n  वो ढोलकी का बाप क्या कह गया है?\n  लोग संस्कारों को सूली पर टाँग रहे हैं\n  और बेटे के बाप से दहेज माँग रहे हैं\n  अरे, ये हिन्दी का ढोल मेरी क़िस्मत में न होता\n  तो जलवा दिखा देता\n  माँगनेवाले का घर बिकवाकर\n  साले को फुटपाथ पर बिठा देता\n  पहले ही कहा था\n  हिन्दी-विन्दी के चक्कर में मत पड़ \n  कोई ठिकाने का सब्जेक्ट लेकर एम.ए. कर\n  हमारे चपरासी तक का लड़का अफ़सर हो गया\n  सगाई में स्कूटर लाया है\n  शादी में कार लाएगा\n  और सुना है लड़कीवाला पूरी बारात को\n  फ़ाइव स्टार होटल में ठहरायेगा\n  यहाँ मौक़ा भी आ गया तो\n  ठहराने वाला \n  ठहरा देगा झाड़ के नीचे\n  और सायकल के नाम पर\n  कुत्ते छुड़वा देगा पीछे\n  भागते भी नहीं बनेगा\n  और बेटा!\n  तुम्हारा हनीमून भी झाड़ पर मनेगा\n  हर बाप के अरमान होते हैं\n  कि बेटा पढ़ लिखकर कुछ बने\n  तो उसे कैश करें \n  और बुढ़ापे में ऐश करें\n  हमने भी बेटी के हाथ पीले किए हैं\n  अंटी में जो था सब गँवा दिया\n  और जब हमारे कमाने का वक्त आया\n  तो इस हिन्दी के ढोल ने मरवा दिया।\"\n \n हमने कहा-\n  \"पिताजी!\n  दहेज़ लेना पाप है।\"\n वो बोले-\n  \"चोप्प!\n  हम तेरे बाप हैं\n  कि तू हमारा बाप है\n  खबरदार, जो दहेज को पाप कहा!\n  और आज के बाद मुझे अपना बाप कहा!\n  अबे, हिन्दी के ढोल\n  जो बेटे का बाप\n  बिना दहेज़ खाए मरता है\n  उसे भगवान भी माफ़ नहीं करता है।\n  अब खड़े-खड़े मुँह क्या देख रहा है\n  जा हाथ में कटोरा थामकर\n  मीरा के भजन गा।\"\n और हमारे जी में आया\n हाथ में तँबूरा लेकर\n घर से निकल पड़ें\n और गाते फिरें-\n  \"हिन्दी आई न मेरे काम\n  फिरता हूँ मैं मारा-मारा\n  सुबह-दोपहर-शाम\n  पढ़लिख कर हिन्दी मैं हारा\n  दुनिया कहती है आवारा\n  जी करता है थाम उस्तरा\n  बन जाऊँ हज्जाम\n  हिन्दी आई न मेरे काम।\" \n\n",
	"author": "शैल चतुर्वेदी",
	"title": "हिन्दी का ढोल / शैल चतुर्वेदी"
}]

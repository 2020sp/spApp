[{"poem":"रूप के बादल यहाँ बरसे\nकि यह मन हो गया गीला!\n\nचांद- बदली में छिपा तो बहुत भाया\nज्यों किसी को-\nफिर किसी का ख़याल आया\nऔर\nपेड़ों की सघन-छाया हुई काली\nऔर कोई साँस काँपी, प्यार के डर से\nरूप के बादल यहाँ बरसे...।\n\nसामने का ताल\nजैसे खो गया है\nदर्द को यह क्या अचानक हो गया है?\nविहग ने आवाज़ दी जैसे किसी को-\nकौन गुज़रा\nप्राण की सूनी डगर से!\nरूप के बादल यहाँ बरसे...।\n\nदूर, ओ तुम!\nदूर क्यों हो, पास आओ\nऔर ऐसे में ज़रा धीरज बंधाओ-\nघोल दो मेरे स्वरों में कुछ नवल स्वर,\nआज क्यों यह कण्ठ,\nक्यों यह गीत तरसे!\nरूप के बादल यहाँ बरसे...।\n\n","author":"गोपीकृष्ण 'गोपेश'","title":"रूप के बादल \/ गोपीकृष्ण 'गोपेश'"},{"poem":"आधा चैत हुआ\nकि जैसे पूरा चैत हुआ-\n\nसूरज तपा, हवा लू बन लेती है बदन दबोच\nपंछी आसमान में उड़ते हैं, होता है सोच\nजीवन जैसे तपा जेठ-सा\nसाँसें जैसे आँधी-अन्धड़\nकिसी बाज से उलझ गया है\nजैसे प्रान-सुआ।\nआधा चैत हुआ।\n\nभूले-बिसरे गीतों-से सहसा बादल घिर आए,\nआरोहों-अवरोहों में जैसे बिजली बुझ जाए-\nगाने और न गाने की\nकुछ ऐसी लाचारी है,\nकिसी सूर ने टूटी बीना का\nज्यों तार छुआ!\nआधा चैत हुआ!\n\nसड़कों पर रिक्शे, इक्के, ताँगे ऐसे चलते हैं,\nअग्निदेश के चौराहों पर ज्यों सपने जलते हैं-\nपास यहाँ से दूर वहाँ तक\nकुछ छल है, मृग जल है,\nमेरी गति-\nकि हिरन मर जाए, माँग न पाए दुआ।\n\nआधा चैत हुआ,\nकि जैसे पूरा चैत हुआ।\n\n","author":"गोपीकृष्ण 'गोपेश'","title":"आधा चैत हुआ \/ गोपीकृष्ण 'गोपेश'"},{"poem":"वर्षा के मेघ कटे-\nरहे-रहे आसमान बहुत साफ़ हो गया है,\nवर्षा के मेघ कटे!\n\nपेड़ों की छाँव ज़रा और हरी हो गई है,\nबाग़ में बग़ीचों में और तरी हो गई है-\nराहों पर मेंढक अब सदा नहीं मिलते हैं\nपौधों की शाखों पर काँटे तक खिलते हैं\nचन्दा मुस्काता है;\nमधुर गीत गाता है-\nघटे-घटे,\nअब तो दिनमान घटे!\nवर्षा के मेघ घटे!!\n\nताल का, तलैया का जल जैसे धुल गया है;\nलहर-लहर लेती है, एक राज खुल गया है-\nडालों पर डोल-डोल गौरैया गाती है\nऐसे में अचानक ही धरती भर आती है\nकोई क्यों सजता है\nअन्तर ज्यों बजता है\nहटे-हटे\nअब तो दुःख-दाह हटे!\nवर्षा के मेघ कटे!!\n\nसाँस-साँस कहती है- तपन ज़र्द हो गई है-\nप्राण सघन हो उठे हैं, हवा सर्द हो गई है-\nअपने-बेगाने\nअब बहुत याद आते हैं\nपरदेसी-पाहुन क्यों नहीं लौट आते हैं?\nभूलें ज्यों भूल हुई\nकलियाँ ज्यों फूल हुईं\nसपनों की सूरत-सी\nमन्दिर की मूरत-सी\nरटे-रटे\nकोई दिन-रैन रटे ।\nवर्षा के मेघ कटे ।\n\n","author":"गोपीकृष्ण 'गोपेश'","title":"वर्षा के मेघ कटे \/ गोपीकृष्ण 'गोपेश'"}]
[{"poem":"कहाँ ढूँढ़ें--\nनदी-सा\nबहता हुआ दिन ।\n\nवह गगन भर धूप\nसेनुर और सोना,\nधार का दरपन\nभँवर का फूल होना,\nहाँ,\nकिनारों से\nकथा कहता हुआ दिन!\n\nसूर्य का हर रोज़\nनंगे पाँव चलना\nघाटियों में हवा का\nकपड़े बदलना,\nओस\nकुहरा, घाम\nसब सहता हुआ दिन!\n\nकौन देगा\nमोरपंख से लिखे छन\nरेतियों पर\nसीप-शंखों से लिखे छन,\nआज\nकच्ची भीत-सा\nढहता हुआ दिन!\n\n","author":"सत्यनारायण","title":"नदी-सा बहता हुआ दिन \/ सत्यनारायण"},{"poem":"सूने घर में\nकोने-कोने\nमकड़ी बुनती जाल\n\nअम्मा बिन\nआँगन सूना है\nबाबा बिन दालान\nचिट्ठी आई है\nबहिना की\nसाँसत में है जान,\nनित-नित\nनए तगादे भेजे\nबहिना की ससुराल ।\n\nभ‍इया तो \nपरदेश विराजे\nकौन करे अब चेत\nसाहू के खाते में\nबंधक है\nबीघा भर खेत,\nशायद\nकुर्की ज़ब्ती भी\nहो जाए अगले साल ।\n\nओर छोर\nछप्पर का टपके\nउनके काली रात\nशायद अबकी\nझेल न पाए\nभादों की बरसात\nपुरखों की\nयह एक निशानी\nकिसे सुनाए हाल ।\n\nफिर भी\nएक दिया जलता है\nजब साँझी के नाम\nलगता\nकोई पथ जोहे\nखिड़की के पल्ले थाम,\nबड़ी-बड़ी दो आँखें\nपूछें\nफिर-फिर वही सवाल ।\n\nसूने घर में\nकोने-कोने\nमकड़ी बुनती जाल ।\n\n","author":"सत्यनारायण","title":"सूने घर में \/ सत्यनारायण"},{"poem":"अरी अक्षरा\nतू है बढ़ी उम्र का\nगीत सुनहरा\n\nमेरे उजले केश\nकिंतु, इनसे उजली\nतेरी किलकारी\nतेरे आगे\nफीकी लगती\nचाँद-सितारों की उजियारी\nकौन थाह पाएगा \nबिटिया\nयह अनुराग\nबड़ा है गहरा\n\nतू हँसती है\nझिलमिल करती\nआबदार मोती की लड़ियाँ\nतेरी लार-लपेटी बोली\nछूट रहीं\nसौ-सौ फुलझड़ियाँ\nये दिन हैं\nखिलने-खुलने के\nइन पर कहाँ\nकिसी का पहरा\n\nहोंठों पर\nउग-उग आते हैं\nदूध-बिलोये अनगिन आखर\nकितने-कितने\nअर्थ कौंधते\nगागर में आ जाता सागर\nमैं जीवन का \nवर्ण आखिरी\nतू मेरा\nअनमोल ककहरा ।\n\n","author":"सत्यनारायण","title":"अक्षरा से \/ सत्यनारायण"},{"poem":"ख़बरदार\n‘राजा नंगा है‘...\nमत कहना\n\nराजा नंगा है तो है\nइससे तुमको क्या\nसच को सच कहने पर\nहोगी घोर समस्या\nसभी सयाने चुप हैं\nतुम भी चुप रहना\n\nराजा दिन को रात कहे तो\nरात कहो तुम\nराजा को जो भाये\nवैसी बात करो तुम\nजैसे राखे राजा\nवैसे ही रहना\nराजा जो बोले\nसमझो कानून वही है\nराजा उल्टी चाल चले\nतो वही सही है\nइस उल्टी गंगा में\nतुम उल्टा बहना\n\nराजा की तुम अगर\nखिलाफ़त कभी करोगे\nचौराहे पर सरेआम\nबेमौत मरोगे\nअब तक सहते आये हो\nअब भी सहना ।\n\n","author":"सत्यनारायण","title":"चेतावनी \/ सत्यनारायण"},{"poem":"इस मौसम में \nकुछ ज़्यादा ही तनातनी है। \n\nसच है स्याह \nसफ़ेद झूठ \nयह आखिर क्या है? \n\nधर्मयुद्ध है \nया जेहाद है \nया फिर क्या है? \nइतिहासों के \nकाले पन्ने खुलते जाते \nनादिरशाहों \nचंग़ेजों की चली बनी है! \nरह-रह \nबदल रहा है मौसम \nदुर्घटना में \nलोग हस्तिनापुर में \nहों या \nहों पटना में \nपानीपत की आँखों में \nअब भी दहशत है \nऔर आज भी \nनालन्दा में आग़जनी है। \nघड़ियालों की \nबन आई है \nसमय नदी में \nनये-नये \nहो रहे तमाशे \nनई सदी में \nलहजे बदले \nइंद्रप्रस्थ में संवादों के \nरंगमंच पर \nफ़नकारों में ग़ज़ब ठनी है।\n\n","author":"सत्यनारायण","title":"इस मौसम में! \/ सत्यनारायण"},{"poem":"अब बहुत \nछलने लगी है छाँव \nचलो, चलकर धूप के हो लें! \nथम नहीं पाते \nकहीं भी पाँव \nमानसूनी इन हवाओं के \nहो रहे \nपन्ने सभी बदरंग \nजिल्द में लिपटी कथाओं के \nएक रस वे बोल \nऔरों के \nऔर कितनी बार हम बोलें \nदाबकर पंजे \nढलानों से \nउतरता आ रहा सुनसान \nफ़ायदा क्या \nपत्रियों की चरमराहट पर \nलगाकर कान \nमुट्ठियों में \nफड़फड़ाते दिन \nगीत-गंधी पर कहां तोलें!\n\n","author":"सत्यनारायण","title":"धूप के लिए \/ सत्यनारायण"}]
[{"poem":"क्या हुए वे रेत पर उभरे \nनदी के पांव \nजिन्हें लेकर लहर आई थी \nहमारे गाँव \n\nआइना वह कहाँ जिसमें \nहम संवारे रूप \nरोशनी के लिए झेलें \nअब कहाँ तक धूप \nक्या हुई वह \nमोरपंखी बादलों की छाँव \n\nफूल पर नाखून के क्यों \nउभर आये दाग \nबस्तियों में एक जंगल \nबो गया क्यों आग \nवक्त लेकर जिन्हें आया था \nहमारे गाँव\n\n","author":"श्रीकृष्ण तिवारी","title":"नवगीत - 1 \/ श्रीकृष्ण तिवारी"},{"poem":"भीलों ने बाँट लिए वन \nराजा को खबर तक नहीं \n\nपाप ने लिया नया जनम \nदूध की नदी हुई जहर \nगाँव, नगर धूप की तरह \nफैल गई यह नई ख़बर \nरानी हो गई बदचलन \nराजा को खबर तक नहीं \n\nकच्चा मन राजकुंवर का \nबेलगाम इस कदर हुआ \nआवारे छोरे के संग \nरोज खेलने लगा जुआ \nहार गया दांव पर बहन \nराजा को खबर तक नहीं \n\nउलटे मुंह  हवा हो गई \nमरा हुआ सांप जी गया \nसूख गए ताल -पोखरे \nबादल को सूर्य पी गया \nपानी बिन मर गए हिरन \nराजा को खबर तक नहीं \n\nएक रात काल देवता \nपरजा को स्वप्न दे गए \nराजमहल खंडहर हुआ \nछत्र -मुकुट चोर ले गए \nसिंहासन का हुआ हरण \nराजा को खबर तक नहीं\n\n","author":"श्रीकृष्ण तिवारी","title":"नवगीत - 2 \/ श्रीकृष्ण तिवारी"},{"poem":"मीठी लगने लगी नीम की पत्ती -पत्ती \nलगता है यह दौर सांप का डसा हुआ है \n\nमुर्दा टीलों से लेकर \nजिन्दा बस्ती तक \nज़ख्मी अहसासों की \nएक नदी बहती है \nहारे और थके पांवों ,टूटे चेहरों की \nख़ामोशी से अनजानी पीड़ा झरती है \nएक कमल का जाने कैसा \nआकर्षण है \nहर सूरज कीचड़ में \nसिर तक धंसा हुआ है \n\nअंधियारे में \nपिछले दरवाजे से घुसकर \nकोई हवा घरों के दर्पण तोड़ रही है \nकमरे -कमरे बाहर का नंगापन बोकर \nआंगन -आंगन को \nजंगल से जोड़ रही है \nठण्डी आग हरे पेड़ों में सुलग रही है \nपंजों में आकाश \nधुंए के कसा हुआ है\n\n","author":"श्रीकृष्ण तिवारी","title":"नवगीत - 3 \/ श्रीकृष्ण तिवारी"},{"poem":"कुछ के रुख दक्षिण \nकुछ वाम \nसूरज के घोड़े हो गए \nबेलगाम \n\nथोड़ी- सी  तेज हुई हवा \nऔर हिल गई सड़क \nलुढ़क गया शहर एक ओर \nख़ामोशी उतर गई केंचुल -सी \nमाथे के उपर बहने लगा \nतेज धार पानी सा शोर \nअफ़वाहों के हाथों \nचेक की तरह भूनने लग गई \nआवारा सुबह और शाम \n\nपत्थर को चीरती हुई सभी \nआवाज़ें कहीं गईं मर \nगरमाहट सिर्फ राख की \nजिन्दा है इस मौसम भर \nताश -महल फिर बनने लग गया \nचुस्त लगे होने फिर \nहुकुम के गुलाम |\n\n","author":"श्रीकृष्ण तिवारी","title":"नवगीत - 4 \/ श्रीकृष्ण तिवारी"},{"poem":"वक्त की आवाज़ पर \nफिर फेंकने दो एक पत्थर और \nशायद \nबन्द शीशे के घरों में लोग \nबाहर निकल आएं|\n\nदेखता हूँ --\nरोपकर पीछे अँधेरा,\nबहुत आगे बढ़ गया है सूर्य का रथ \nउसे मुड़ना चाहिए अब|\nछोड़कर आकाश \nटूटे गुम्बदों में रह रहे हैं जो कबूतर \nउन्हें उड़ना चाहिए अब|\nसनसनाती हवा की ऊँगली पकड़कर \nघूमने दो आईने को फिर शहर में \nकौन जाने आज के ये सभी चेहरे \nकल सुबह तक बदल जाएँ|\n\nजानता हूँ -\nआंधियां जिस राह से होकर गयी हैं,\nउस तरफ़ साबूत कोई मील का \nपत्थर नहीं है|\nऔर यह भी जानता हूँ ---\nहाथ फिर से जो हवा में तन रहे हैं|\nउन्हें कन्धों से अलग करना \nकिसी  भी प्रश्न का उत्तर नहीं है|\nइसलिए अब \nधुंआ बनकर छा रही खामोशियों से \nफूटने दो आग के स्वर \nबहुत मुमकिन है \nधमनियों में जमे कतरे खून के \nफिर पिघल जाएँ|\n\n","author":"श्रीकृष्ण तिवारी","title":"नवगीत - 5 \/ श्रीकृष्ण तिवारी"},{"poem":"बांस वनों से गूंज सीटियों की आयी,\nसन्नाटे की झील पांव तक थर्रायी|\n\nअनदेखे हाथों ने लाकर चिपकाये \nदीवारों पर टूटे पंख तितलियों के,\nलहर भिगोकर कपड़े पोंछ गयी सारे \nदरवाजे पर उभरे चिन्ह उँगलियों के,\nखिड़की पर बैठे -बैठे मन भर आया \nद्वार बन्द कमरे में तबियत घबरायी|\n\nशीशे के जारों में बन्द मछलियों ने \nसूनी आकृतियों में रंग भरे गहरे,\nशब्दों को हिलने -डुलने न कहीं देते \nनये -पुराने अर्थों के दुहरे पहरे,\nएक प्रश्न जो सारे बंधन खोल गया \nउत्तर की सीमा उसको न बांध पायी|\n\nकमरे के कोने में पत्र पड़े कल के \nहवा उड़ा ले गयी साथ गलियारों में,\nसारा का सारा घर -आंगन भींग गया \nगली सड़क को धोती हुई फुहारों में,\nटकराकर बंट गयी हजारों कोणों में \nआदमकद दर्पण में मेरी परछाईं|\n\n","author":"श्रीकृष्ण तिवारी","title":"नवगीत - 6 \/ श्रीकृष्ण तिवारी"}]
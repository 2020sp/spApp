[{"poem":"प्रथम रश्मि का आना रंगिणि!\nतूने कैसे पहचाना?\nकहाँ, कहाँ हे बाल-विहंगिनि!\nपाया तूने वह गाना?\nसोयी थी तू स्वप्न नीड़ में,\nपंखों के सुख में छिपकर,\nऊँघ रहे थे, घूम द्वार पर,\nप्रहरी-से जुगनू नाना।\n\nशशि-किरणों से उतर-उतरकर,\nभू पर कामरूप नभ-चर,\nचूम नवल कलियों का मृदु-मुख,\nसिखा रहे थे मुसकाना।\n\nस्नेह-हीन तारों के दीपक,\nश्वास-शून्य थे तरु के पात,\nविचर रहे थे स्वप्न अवनि में\nतम ने था मंडप ताना।\nकूक उठी सहसा तरु-वासिनि!\nगा तू स्वागत का गाना,\nकिसने तुझको अंतर्यामिनि!\nबतलाया उसका आना!\n\n","author":"सुमित्रानंदन पंत","title":"प्रथम रश्मि \/ सुमित्रानंदन पंत"},{"poem":"तुम आती हो,\nनव अंगों का\nशाश्वत मधु-विभव लुटाती हो।\n\nबजते नि:स्वर नूपुर छम-छम,\nसांसों में थमता स्पंदन-क्रम,\nतुम आती हो,\nअंतस्थल में\nशोभा ज्वाला लिपटाती हो।\n\nअपलक रह जाते मनोनयन\nकह पाते मर्म-कथा न वचन,\nतुम आती हो,\nतंद्रिल मन में\nस्वप्नों के मुकुल खिलाती हो।\n\nअभिमान अश्रु बनता झर-झर,\nअवसाद मुखर रस का निर्झर,\nतुम आती हो,\nआनंद-शिखर\nप्राणों में ज्वार उठाती हो।\n\nस्वर्णिम प्रकाश में गलता तम,\nस्वर्गिक प्रतीति में ढलता श्रम\nतुम आती हो,\nजीवन-पथ पर\nसौंदर्य-रहस बरसाती हो।\n\nजगता छाया-वन में मर्मर,\nकंप उठती रुध्द स्पृहा थर-थर,\nतुम आती हो,\nउर तंत्री में\nस्वर मधुर व्यथा भर जाती हो।\n\n","author":"सुमित्रानंदन पंत","title":"अनुभूति \/ सुमित्रानंदन पंत"},{"poem":"\n(१)\nअहे निष्ठुर परिवर्तन!\nतुम्हारा ही तांडव नर्तन\nविश्व का करुण विवर्तन!\nतुम्हारा ही नयनोन्मीलन,\nनिखिल उत्थान, पतन!\nअहे वासुकि सहस्र फन!\nलक्ष्य अलक्षित चरण तुम्हारे चिन्ह निरंतर \nछोड़ रहे हैं जग के विक्षत वक्षस्थल पर!\nशत-शत फेनोच्छ्वासित,स्फीत फुतकार भयंकर \nघुमा रहे हैं घनाकार जगती का अंबर!\nमृत्यु तुम्हारा गरल दंत, कंचुक कल्पान्तर ,\nअखिल  विश्व की विवर \nवक्र कुंडल \nदिग्मंडल!\n\n(२)\nआज कहां वह पूर्ण-पुरातन, वह सुवर्ण का काल?\nभूतियों का दिगंत-छबि-जाल,\nज्योति-चुम्बित जगती का भाल?\nराशि राशि विकसित वसुधा का वह यौवन-विस्तार?\nस्वर्ग की सुषमा जब साभार\nधरा पर करती थी अभिसार!\nप्रसूनों के शाश्वत-शृंगार,\n(स्वर्ण-भृंगों के गंध-विहार)\nगूंज उठते थे बारंबार,\nसृष्टि के प्रथमोद्गार!\nनग्न-सुंदरता थी सुकुमार,\nॠध्दि औ’ सिध्दि अपार!\nअये, विश्व का स्वर्ण-स्वप्न, संसृति का प्रथम-प्रभात,\nकहाँ वह सत्य, वेद-विख्यात?\nदुरित, दु:ख, दैन्य न थे जब ज्ञात,\nअपरिचित जरा-मरण-भ्रू-पात!\n\n\n(३)\nअह  दुर्जेय  विश्वजित!\nनवाते शत सुरवर नरनाथ \nतुम्हारे इन्द्रासन-तल माथ;\nघूमते शत-शत भाग्य अनाथ,\nसतत रथ के चक्रों के साथ!\nतुम नृशंस से जगती पर चढ़ अनियंत्रित ,\nकरते हो संसृति को उत्पीड़न, पद-मर्दित ,\nनग्न नगर कर,भग्न भवन,प्रतिमाएँ खंडित \nहर लेते हों विभव,कला,कौशल चिर संचित!\nआधि,व्याधि,बहुवृष्टि,वात,उत्पात,अमंगल \nवह्नि,बाढ़,भूकम्प --तुम्हारे विपुल सैन्य दल;\nअहे निरंकुश! पदाघात से जिनके विह्वल \nहिल-इल उठता है टलमल \nपद दलित धरातल!\n\n(४)\nजगत का अविरत ह्रतकंपन\nतुम्हारा ही भय -सूचन;\nनिखिल पलकों का मौन पतन \nतुम्हारा  ही  आमंत्रण!\nविपुल वासना विकच विश्व का मानस-शतदल \nछान रहे तुम,कुटिल काल-कृमि-से घुस पल-पल;\nतुम्हीं स्वेद-सिंचित संसृति के स्वर्ण-शस्य-दल \nदलमल देते,वर्षोपल बन, वांछित कृषिफल!\nअये ,सतत ध्वनि स्पंदित जगती का दिग्मंडल\nनैश  गगन - सा  सकल \nतुम्हारा हीं समाधि स्थल! \n\n\n\nरचनाकाल: १९२४\n\n","author":"सुमित्रानंदन पंत","title":"परिवर्तन \/ सुमित्रानंदन पंत"},{"poem":"खिल उठा हृदय, \nपा स्पर्श तुम्हारा अमृत अभय!  \n\nखुल गए साधना के बंधन, \nसंगीत बना, उर का रोदन, \nअब प्रीति द्रवित प्राणों का पण, \nसीमाएँ अमिट हुईं सब लय।  \n\nक्यों रहे न जीवन में सुख दुख \nक्यों जन्म मृत्यु से चित्त विमुख? \nतुम रहो दृगों के जो सम्मुख \nप्रिय हो मुझको भ्रम भय संशय!  \n\nतन में आएँ शैशव यौवन \nमन में हों विरह मिलन के व्रण, \nयुग स्थितियों से प्रेरित जीवन \nउर रहे प्रीति में चिर तन्मय!  \n\nजो नित्य अनित्य जगत का क्रम \nवह रहे, न कुछ बदले, हो कम, \nहो प्रगति ह्रास का भी विभ्रम, \nजग से परिचय, तुमसे परिणय!  \n\nतुम सुंदर से बन अति सुंदर \nआओ अंतर में अंतरतर, \nतुम विजयी जो, प्रिय हो मुझ पर \nवरदान, पराजय हो निश्चय!\n\n","author":"सुमित्रानंदन पंत","title":"अमर स्पर्श \/ सुमित्रानंदन पंत"},{"poem":"मैंने छुटपन में छिपकर पैसे बोये थे, \nसोचा था, पैसों के प्यारे पेड़ उगेंगे, \nरुपयों की कलदार मधुर फसलें खनकेंगी \nऔर फूल फलकर मै मोटा सेठ बनूँगा! \nपर बंजर धरती में एक न अंकुर फूटा, \nबन्ध्या मिट्टी नें न एक भी पैसा उगला!- \nसपने जाने कहाँ मिटे, कब धूल हो गये! \nमैं हताश हो बाट जोहता रहा दिनों तक \nबाल-कल्पना के अपलर पाँवडडे बिछाकर \nमैं अबोध था, मैंने गलत बीज बोये थे, \nममता को रोपा था, तृष्णा को सींचा था!  \n\nअर्द्धशती हहराती निकल गयी है तबसे! \nकितने ही मधु पतझर बीत गये अनजाने, \nग्रीष्म तपे, वर्षा झूली, शरदें मुसकाई; \nसी-सी कर हेमन्त कँपे, तरु झरे, खिले वन! \nऔ\\' जब फिर से गाढ़ी, ऊदी लालसा लिये \nगहरे, कजरारे बादल बरसे धरती पर, \nमैंने कौतूहल-वश आँगन के कोने की \nगीली तह यों ही उँगली से सहलाकर \nबीज सेम के दबा दिये मिट्टी के नीचे- \nभू के अंचल में मणि-माणिक बाँध दिये हो! \nमैं फिर भूल गया इस छोटी-सी घटना को, \nऔर बात भी क्या थी याद जिसे रखता मन! \nकिन्तु, एक दिन जब मैं सन्ध्या को आँगन में \nटहल रहा था,- तब सहसा, मैने देखा \nउसे हर्ष-विमूढ़ हो उठा मैं विस्मय से!  \n\nदेखा-आँगन के कोने में कई नवागत \nछोटे-छोटे छाता ताने खड़े हुए हैं! \nछांता कहूँ कि विजय पताकाएँ जीवन की, \nया हथेलियाँ खोले थे वे नन्हीं प्यारी- \nजो भी हो, वे हरे-हरे उल्लास से भरे \nपंख मारकर उड़ने को उत्सुक लगते थे- \nडिम्ब तोड़कर निकले चिडियों के बच्चों से! \nनिर्निमेष, क्षण भर, मैं उनको रहा देखता- \nसहसा मुझे स्मरण हो आया,-कुछ दिन पहिले \nबीज सेम के मैने रोपे थे आँगन में, \nऔर उन्हीं से बौने पौधो की यह पलटन \nमेरी आँखों के सम्मुख अब खड़ी गर्व से, \nनन्हें नाटे पैर पटक, बढती जाती है!  \n\nतब से उनको रहा देखता धीरे-धीरे \nअनगिनती पत्तों से लद, भर गयी झाड़ियाँ, \nहरे-भरे टंग गये कई मखमली चँदोवे! \nबेलें फैल गयी बल खा, आँगन में लहरा, \nऔर सहारा लेकर बाड़े की टट्टी का \nहरे-हरे सौ झरने फूट पड़े ऊपर को,- \nमैं अवाक् रह गया-वंश कैसे बढ़ता है! \nछोटे तारों-से छितरे, फूलों के छीटे \nझागों-से लिपटे लहरों श्यामल लतरों पर \nसुन्दर लगते थे, मावस के हँसमुख नभ-से, \nचोटी के मोती-से, आँचल के बूटों-से!  \n\nओह, समय पर उनमें कितनी फलियाँ फूटी! \nकितनी सारी फलियाँ, कितनी प्यारी फलियाँ,- \nपतली चौड़ी फलियाँ! उफ उनकी क्या गिनती! \nलम्बी-लम्बी अँगुलियों - सी नन्हीं-नन्हीं \nतलवारों-सी पन्ने के प्यारे हारों-सी, \nझूठ न समझे चन्द्र कलाओं-सी नित बढ़ती, \nसच्चे मोती की लड़ियों-सी, ढेर-ढेर खिल \nझुण्ड-झुण्ड झिलमिलकर कचपचिया तारों-सी! \nआः इतनी फलियाँ टूटी, जाड़ो भर खाई, \nसुबह शाम वे घर-घर पकीं, पड़ोस पास के \nजाने-अनजाने सब लोगों में बँटबाई \nबंधु-बांधवों, मित्रों, अभ्यागत, मँगतों ने \nजी भर-भर दिन-रात महुल्ले भर ने खाई!- \nकितनी सारी फलियाँ, कितनी प्यारी फलियाँ!  \n\nयह धरती कितना देती है! धरती माता \nकितना देती है अपने प्यारे पुत्रों को! \nनही समझ पाया था मैं उसके महत्व को,- \nबचपन में छिः स्वार्थ लोभ वश पैसे बोकर! \nरत्न प्रसविनी है वसुधा, अब समझ सका हूँ। \nइसमें सच्ची समता के दाने बोने है; \nइसमें जन की क्षमता का दाने बोने है, \nइसमें मानव-ममता के दाने बोने है,- \nजिससे उगल सके फिर धूल सुनहली फसलें \nमानवता की, - जीवन श्रम से हँसे दिशाएँ- \nहम जैसा बोयेंगे वैसा ही पायेंगे।\n\n","author":"सुमित्रानंदन पंत","title":"यह धरती कितना देती है \/ सुमित्रानंदन पंत"},{"poem":"प्रेम की बंसी लगी न प्राण!  \n\nतू इस जीवन के पट भीतर \nकौन छिपी मोहित निज छवि पर? \nचंचल री नव यौवन के पर, \nप्रखर प्रेम के बाण! \nप्रेम की बंसी लगी न प्राण!  \n\nगेह लाड की लहरों का चल, \nतज फेनिल ममता का अंचल, \nअरी डूब उतरा मत प्रतिपल, \nवृथा रूप का मान! \nप्रेम की बंसी लगी न प्राण!  \n\nआए नव घन विविध वेश धर, \nसुन री बहुमुख पावस के स्वर, \nरूप वारी में लीन निरन्तर, \nरह न सकेगी, मान! \nप्रेम की बंसी लगी न प्राण!  \n\nनाँव द्वार आवेगी बाहर, \nस्वर्ण जाल में उलझ मनोहर, \nबचा कौन जग में लुक छिप कर \nबिंधते सब अनजान! \nप्रेम की बंसी लगी न प्राण!  \n\nघिर घिर होते मेघ निछावर, \nझर झर सर में मिलते निर्झर, \nलिए डोर वह अग जग की कर, \nहरता तन मन प्राण! \nप्रेम की बंसी लगी न प्राण!\n\n","author":"सुमित्रानंदन पंत","title":"मछुए का गीत \/ सुमित्रानंदन पंत"},{"poem":"छंद बंध ध्रुव तोड़, फोड़ कर पर्वत कारा\nअचल रूढ़ियों की, कवि! तेरी कविता धारा\nमुक्त अबाध अमंद रजत निर्झर-सी नि:सृत--\nगलित ललित आलोक राशि, चिर अकलुष अविजित!\nस्फटिक शिलाओं से तूने वाणी का मंदिर\nशिल्पि, बनाया,-- ज्योति कलश निज यश का घर चित्त।\nशिलीभूत सौन्दर्य ज्ञान आनंद अनश्वर\nशब्द-शब्द में तेरे उज्ज्वल जड़ित हिम शिखर।\nशुभ्र कल्पना की उड़ान, भव भास्वर कलरव,\nहंस, अंश वाणी के, तेरी प्रतिभा नित नव;\nजीवन के कर्दम से अमलिन मानस सरसिज\nशोभित तेरा, वरद शारदा का आसन निज।\nअमृत पुत्र कवि, यश:काय तव जरा-मरणजित,\nस्वयं भारती से तेरी हृतंत्री झंकृत।\n\n","author":"सुमित्रानंदन पंत","title":"श्री सूर्यकांत त्रिपाठी के प्रति \/ सुमित्रानंदन पंत"},{"poem":"जग के उर्वर-आँगन में\nबरसो ज्योतिर्मय जीवन!\nबरसो लघु-लघु तृण, तरु पर\nहे चिर-अव्यय, चिर-नूतन!\n\nबरसो कुसुमों में मधु बन,\nप्राणों में अमर प्रणय-धन;\nस्मिति-स्वप्न अधर-पलकों में,\nउर-अंगों में सुख-यौवन!\n\nछू-छू जग के मृत रज-कण\nकर दो तृण-तरु में चेतन,\nमृन्मरण बाँध दो जग का,\nदे प्राणों का आलिंगन!\n\nबरसो सुख बन, सुखमा बन,\nबरसो जग-जीवन के घन!\nदिशि-दिशि में औ’ पल-पल में\nबरसो संसृति के सावन!\n\n","author":"सुमित्रानंदन पंत","title":"प्रार्थना \/ सुमित्रानंदन पंत"},{"poem":"जीवन का श्रम ताप हरो हे!\nसुख सुषुमा के मधुर स्वर्ण हे!\nसूने जग गृह द्वार भरो हे!\n\nलौटे गृह सब श्रान्त चराचर\nनीरव, तरु अधरों पर मर्मर,\nकरुणानत निज कर पल्लव से\nविश्व नीड प्रच्छाय करो हे!\n\nउदित शुक्र अब, अस्त भनु बल,\nस्तब्ध पवन, नत नयन पद्म दल\nतन्द्रिल पलकों में, निशि के शशि!\nसुखद स्वप्न वन कर विचरो हे!\n\n","author":"सुमित्रानंदन पंत","title":"सांध्य वंदना \/ सुमित्रानंदन पंत"},{"poem":"अपने ही सुख से चिर चंचल\nहम खिल खिल पडती हैं प्रतिपल,\nजीवन के फेनिल मोती को\nले ले चल करतल में टलमल!\n\nछू छू मृदु मलयानिल रह रह\nकरता प्राणों को पुलकाकुल;\nजीवन की लतिका में लहलह\nविकसा इच्छा के नव नव दल!\n\nसुन मधुर मरुत मुरली की ध्वनी\nगृह-पुलिन नांध, सुख से विह्वल,\nहम हुलस नृत्य करतीं हिल हिल\nखस खस पडता उर से अंचल!\n\nचिर जन्म-मरण को हँस हँस कर\nहम आलिंगन करती पल पल,\nफिर फिर असीम से उठ उठ कर\nफिर फिर उसमें हो हो ओझल!\n\n","author":"सुमित्रानंदन पंत","title":"लहरों का गीत \/ सुमित्रानंदन पंत"},{"poem":"नभ की है उस नीली चुप्पी पर \nघंटा है एक टंगा सुन्दर, \nजो घडी घडी मन के भीतर \nकुछ कहता रहता बज बज कर। \nपरियों के बच्चों से प्रियतर, \nफैला कोमल ध्वनियों के पर \nकानों के भीतर उतर उतर \nघोंसला बनाते उसके स्वर। \nभरते वे मन में मधुर रोर \n\"जागो रे जागो, काम चोर! \nडूबे प्रकाश में दिशा छोर \nअब हुआ भोर, अब हुआ भोर!\" \n\"आई सोने की नई प्रात \nकुछ नया काम हो, नई बात, \nतुम रहो स्वच्छ मन, स्वच्छ गात, \nनिद्रा छोडो, रे गई, रात!\n\n","author":"सुमित्रानंदन पंत","title":"घंटा \/ सुमित्रानंदन पंत"},{"poem":"प्राण! तुम लघु लघु गात! \nनील नभ के निकुंज में लीन, \nनित्य नीरव, नि:संग नवीन, \nनिखिल छवि की छवि! तुम छवि हीन \nअप्सरी-सी अज्ञात!  \n\nअधर मर्मरयुत, पुलकित अंग \nचूमती चलपद चपल तरंग, \nचटकतीं कलियाँ पा भ्रू-भंग \nथिरकते तृण; तरु-पात!  \n\nहरित-द्युति चंचल अंचल छोर \nसजल छवि, नील कंचु, तन गौर, \nचूर्ण कच, साँस सुगंध झकोर, \nपरों में सांय-प्रात!  \n\nविश्व हृत शतदल निभृत निवास, \nअहिर्निशि जग-जीवन-हास-विलास, \nअदृश्य, अस्पृश्य अजात!\n\n","author":"सुमित्रानंदन पंत","title":"वायु के प्रति \/ सुमित्रानंदन पंत"},{"poem":"बिदा हो गई साँझ, विनत मुख पर झीना आँचल धर,\nमेरे एकाकी आँगन में मौन मधुर स्मृतियाँ भर!\nवह केसरी दुकूल अभी भी फहरा रहा क्षितिज पर,\nनव असाढ़ के मेघों से घिर रहा बराबर अंबर!\n\nमैं बरामदे में लेटा, शैय्या पर, पीड़ित अवयव, \nमन का साथी बना बादलों का विषाद है नीरव! \nसक्रिय यह सकरुण विषाद,--मेघों से उमड़ उमड़ कर \nभावी के बहु स्वप्न, भाव बहु व्यथित कर रहे अंतर!\n\nमुखर विरह दादुर पुकारता उत्कंठित भेकी को, \nबर्हभार से मोर लुभाता मेघ-मुग्ध केकी को; \nआलोकित हो उठता सुख से मेघों का नभ चंचल, \nअंतरतम में एक मधुर स्मृति जग जग उठती प्रतिपल!\n\nकम्पित करता वक्ष धरा का घन गभीर गर्जन स्वर, \nभू पर ही आगया उतर शत धाराओं में अंबर! \nभीनी भीनी भाप सहज ही साँसों में घुल मिल कर \nएक और भी मधुर गंध से हृदय दे रही है भर!\n\nनव असाढ़ की संध्या में, मेघों के तम में कोमल, \nपीड़ित एकाकी शय्या पर, शत भावों से विह्वल, \nएक मधुरतम स्मृति पल भर विद्युत सी जल कर उज्वल \nयाद दिलाती मुझे हृदय में रहती जो तुम निश्चल!\n\nरचनाकाल: जुलाई’ ३९\n\n","author":"सुमित्रानंदन पंत","title":"याद \/ सुमित्रानंदन पंत"},{"poem":"निर्वाणोन्मुख आदर्शों के अंतिम दीप शिखोदय!--\nजिनकी ज्योति छटा के क्षण से प्लावित आज दिगंचल,-- \nगत आदर्शों का अभिभव ही मानव आत्मा की जय,\nअत: पराजय आज तुम्हारी जय से चिर लोकोज्वल!\n\nमानव आत्मा के प्रतीक! आदर्शों से तुम ऊपर, \nनिज उद्देश्यों से महान, निज यश से विशद, चिरंतन; \nसिद्ध नहीं, तुम लोक सिद्धि के साधक बने महत्तर, \nविजित आज तुम नर वरेण्य, गणजन विजयी साधारण! \n\nयुग युग की संस्कृतियों का चुन तुमने सार सनातन \nनव संस्कृति का शिलान्यास करना चाहा भव शुभकर,\nसाम्राज्यों ने ठुकरा दिया युगों का वैभव पाहन--\nपदाघात से मोह मुक्त हो गया आज जन अन्तर! \n\nदलित देश के दुर्दम नेता, हे ध्रुव, धीर, धुरंधर, \nआत्म शक्ति से दिया जाति शव को तुमने जीवन बल; \nविश्व सभ्यता का होना था नखशिख नव रूपांतर, \nराम राज्य का स्वप्न तुम्हारा हुआ न यों ही निष्फल!\n\nविकसित व्यक्तिवाद के मूल्यों का विनाश था निश्चय, \nवृद्ध विश्व सामंत काल का था केवल जड़ खँडहर! \nहे भारत के हृदय! तुम्हारे साथ आज नि:संशय \nचूर्ण हो गया विगत सांस्कृतिक हृदय जगत का जर्जर!\n\nगत संस्कृतियों का आदर्शों का था नियत पराभव, \nवर्ग व्यक्ति की आत्मा पर थे सौध धाम, जिनके स्थित;\nतोड़ युगों के स्वर्ण पाश अब मुक्त हो रहा मानव,\nजन मानवता की भव संस्कृति आज हो रही निर्मित!\n\nकिए प्रयोग नीति सत्यों के तुमने जन जीवन पर,\nभावादर्श न सिद्ध कर सके सामूहिक-जीवन-हित;\nअधोमूल अश्वत्थ विश्व, शाखाएँ संस्कृतियाँ वर,\nवस्तु विभव पर ही जनगण का भाव विभव अवलंबित!\n\nवस्तु सत्य का करते भी तुम जग में यदि आवाहन,\nसब से पहले विमुख तुम्हारे होता निर्धन भारत;\nमध्य युगों की नैतिकता में पोषित शोषित-जनगण\nबिना भाव-स्वप्नों को परखे कब हो सकते जाग्रत?\n\nसफल तुम्हारा सत्यान्वेषण, मानव सत्यान्वेषक!\nधर्म, नीति के मान अचिर सब, अचिर शास्त्र, दर्शन मत,\nशासन जन गण तंत्र अचिर-युग स्थितियाँ जिनकी प्रेषक,\nमानव गुण, भव रूप नाम होते परिवर्तित युगपत!\n\nपूर्ण पुरुष, विकसित मानव तुम, जीवन सिद्ध अहिंसक,\nमुक्त-हुए-तुम-मुक्त-हुए-जन, हे जग वंद्य महात्मन्!\nदेख रहे मानव भविष्य तुम मनश्चक्षु बन अपलक,\nधन्य, तुम्हारे श्री चरणों से धरा आज चिर पावन!\n\nरचनाकाल: दिसंबर’ ३९\n\n","author":"सुमित्रानंदन पंत","title":"महात्मा जी के प्रति \/ सुमित्रानंदन पंत"},{"poem":"अब आधा जल निश्चल, पीला,-- \nआधा जल चंचल औ’, नीला-- \nगीले तन पर मृदु संध्यातप \nसिमटा रेशम पट सा ढीला।  \n... ... ... ...  \nऐसे सोने के साँझ प्रात, \nऐसे चाँदी के दिवस रात, \nले जाती बहा कहाँ गंगा \nजीवन के युग क्षण,-- किसे ज्ञात!  \n\nविश्रुत हिम पर्वत से निर्गत, \nकिरणोज्वल चल कल ऊर्मि निरत, \nयमुना, गोमती आदी से मिल \nहोती यह सागर में परिणत।  \n\nयह भौगोलिक गंगा परिचित, \nजिसके तट पर बहु नगर प्रथित, \nइस जड़ गंगा से मिली हुई \nजन गंगा एक और जीवित!  \n\nवह विष्णुपदी, शिव मौलि स्रुता, \nवह भीष्म प्रसू औ’ जह्नु सुता, \nवह देव निम्नगा, स्वर्गंगा, \nवह सगर पुत्र तारिणी श्रुता।  \n\nवह गंगा, यह केवल छाया, \nवह लोक चेतना, यह माया, \nवह आत्म वाहिनी ज्योति सरी, \nयह भू पतिता, कंचुक काया।  \n\nवह गंगा जन मन से नि:सृत, \nजिसमें बहु बुदबुद युग नर्तित, \nवह आज तरंगित, संसृति के \nमृत सैकत को करने प्लावित।  \n\nदिशि दिशि का जन मत वाहित कर, \nवह बनी अकूल अतल सागर, \nभर देगी दिशि पल पुलिनों में \nवह नव नव जीवन की मृद् उर्वर!  \n... ...  ...  ... ...  \nअब नभ पर रेखा शशि शोभित,\nगंगा का जल श्यामल, कम्पित, \nलहरों पर चाँदी की किरणें \nकरतीं प्रकाशमय कुछ अंकित!\n\nरचनाकाल: फ़रवरी’ ४०\n\n","author":"सुमित्रानंदन पंत","title":"गंगा \/ सुमित्रानंदन पंत"},{"poem":"उत्तरा नामक रचना से  \n\nमैं चिर श्रद्धा लेकर आई \nवह साध बनी प्रिय परिचय में, \nमैं भक्ति हृदय में भर लाई, \nवह प्रीति बनी उर परिणय में।  \n\nजिज्ञासा से था आकुल मन \nवह मिटी, हुई कब तन्मय मैं, \nविश्वास माँगती थी प्रतिक्षण \nआधार पा गई निश्चय मैं!  \n\nप्राणों की तृष्णा हुई लीन \nस्वप्नों के गोपन संचय में \nसंशय भय मोह विषाद हीन \nलज्जा करुणा में निर्भय मैं!  \n\nलज्जा जाने कब बनी मान, \nअधिकार मिला कब अनुनय में \nपूजन आराधन बने गान \nकैसे, कब? करती विस्मय मैं!  \n\nउर करुणा के हित था कातर \nसम्मान पा गई अक्षय मैं, \nपापों अभिशापों की थी घर \nवरदान बनी मंगलमय मैं!  \n\nबाधा-विरोध अनुकूल बने \nअंतर्चेतन अरुणोदय में, \nपथ भूल विहँस मृदु फूल बने \nमैं विजयी प्रिय, तेरी जय में।\n\n","author":"सुमित्रानंदन पंत","title":"विजय \/ सुमित्रानंदन पंत"},{"poem":"मैने छुटपन मे छिपकर पैसे बोये थे \nसोचा था पैसों के प्यारे पेड़ उगेंगे , \nरुपयों की कलदार मधुर फसलें खनकेंगी , \nऔर, फूल फलकर मै मोटा सेठ बनूगा! \nपर बन्जर धरती में एक न अंकुर फूटा , \nबन्ध्या मिट्टी ने एक भी पैसा उगला । \nसपने जाने कहां मिटे , कब धूल हो गये ।  \n\nमै हताश हो , बाट जोहता रहा दिनो तक , \nबाल कल्पना के अपलक पांवड़े बिछाकर । \nमै अबोध था, मैने गलत बीज बोये थे , \nममता को रोपा था , तृष्णा को सींचा था ।  \n\nअर्धशती हहराती निकल गयी है तबसे । \nकितने ही मधु पतझर बीत गये अनजाने \nग्रीष्म तपे , वर्षा झूलीं , शरदें मुसकाई \nसी-सी कर हेमन्त कँपे, तरु झरे ,खिले वन ।  \n\nऔ' जब फिर से गाढी ऊदी लालसा लिये \nगहरे कजरारे बादल बरसे धरती पर \nमैने कौतूहलवश आँगन के कोने की \nगीली तह को यों ही उँगली से सहलाकर \nबीज सेम के दबा दिए मिट्टी के नीचे । \nभू के अन्चल मे मणि माणिक बाँध दिए हों ।  \n\nमै फिर भूल गया था छोटी से घटना को \nऔर बात भी क्या थी याद जिसे रखता मन । \nकिन्तु एक दिन , जब मै सन्ध्या को आँगन मे \nटहल रहा था- तब सह्सा मैने जो देखा , \nउससे हर्ष विमूढ़ हो उठा मै विस्मय से ।  \n\nदेखा आँगन के कोने मे कई नवागत \nछोटी छोटी छाता ताने खडे हुए है । \nछाता कहूँ कि विजय पताकाएँ जीवन की; \nया हथेलियाँ खोले थे वे नन्हीं ,प्यारी - \nजो भी हो , वे हरे हरे उल्लास से भरे \nपंख मारकर उडने को उत्सुक लगते थे \nडिम्ब तोडकर निकले चिडियों के बच्चे से ।  \n\nनिर्निमेष , क्षण भर मै उनको रहा देखता- \nसहसा मुझे स्मरण हो आया कुछ दिन पहले , \nबीज सेम के रोपे थे मैने आँगन मे \nऔर उन्ही से बौने पौधौं की यह पलटन \nमेरी आँखो के सम्मुख अब खडी गर्व से , \nनन्हे नाटे पैर पटक , बढ़ती जाती है ।  \n\nतबसे उनको रहा देखता धीरे धीरे \nअनगिनती पत्तो से लद भर गयी झाडियाँ \nहरे भरे टँग गये कई मखमली चन्दोवे \nबेलें फैल गई बल खा , आँगन मे लहरा \nऔर सहारा लेकर बाड़े की टट्टी का \nहरे हरे सौ झरने फूट ऊपर को \nमै अवाक रह गया वंश कैसे बढता है  \n\nयह धरती कितना देती है । धरती माता \nकितना देती है अपने प्यारे पुत्रो को \nनहीं समझ पाया था मै उसके महत्व को \nबचपन मे , छि: स्वार्थ लोभवश पैसे बोकर  \n\nरत्न प्रसविनि है वसुधा , अब समझ सका हूँ । \nइसमे सच्ची समता के दाने बोने है \nइसमे जन की क्षमता के दाने बोने है \nइसमे मानव ममता के दाने बोने है \nजिससे उगल सके फिर धूल सुनहली फसले \nमानवता की - जीवन क्ष्रम से हँसे दिशाएं \nहम जैसा बोएँगे वैसा ही पाएँगे ।\n\n","author":"सुमित्रानंदन पंत","title":"आ: धरती कितना देती है \/ सुमित्रानंदन पंत"},{"poem":"चींटी को देखा?  \nवह सरल, विरल, काली रेखा  \nतम के तागे सी जो हिल-डुल,  \nचलती लघु पद पल-पल मिल-जुल,  \nयह है पिपीलिका पाँति! देखो ना, किस भाँति  \nकाम करती वह सतत, कन-कन कनके चुनती अविरत।   \n\nगाय चराती, धूप खिलाती,  \nबच्चों की निगरानी करती  \nलड़ती, अरि से तनिक न डरती,  \nदल के दल सेना संवारती,  \nघर-आँगन, जनपथ बुहारती।   \n\nचींटी है प्राणी सामाजिक,  \nवह श्रमजीवी, वह सुनागरिक।  \nदेखा चींटी को?  \nउसके जी को?  \nभूरे बालों की सी कतरन,  \nछुपा नहीं उसका छोटापन,  \nवह समस्त पृथ्वी पर निर्भर  \nविचरण करती, श्रम में तन्मय  \nवह जीवन की तिनगी अक्षय।   \n\nवह भी क्या देही है, तिल-सी?  \nप्राणों की रिलमिल झिलमिल-सी।  \nदिनभर में वह मीलों चलती,  \nअथक कार्य से कभी न टलती।\n\n","author":"सुमित्रानंदन पंत","title":"चींटी \/ सुमित्रानंदन पंत"},{"poem":"छाया\nखोलो, मुख से घूँघट खोलो,\nहे चिर अवगुंठनमयि, बोलो!\nक्या तुम केवल चिर-अवगुंठन,\nअथवा भीतर जीवन-कम्पन?\nकल्पना मात्र मृदु देह-लता,\nपा ऊर्ध्व ब्रह्म, माया विनता!\nहै स्पृश्य, स्पर्श का नहीं पता,\nहै दृश्य, दृष्टि पर सके बता!\nपट पर पट केवल तम अपार,\nपट पर पट खुले, न मिला पार!\nसखि, हटा अपरिचय-अंधकार\nखोलो रहस्य के मर्म द्वार!\nमैं हार गया तह छील-छील,\nआँखों से प्रिय छबि लील-लील,\nमैं हूँ या तुम? यह कैसा छ्ल!\nया हम दोनों, दोनों के बल?\nतुम में कवि का मन गया समा,\nतुम कवि के मन की हो सुषमा;\nहम दो भी हैं या नित्य एक?\nतब कोई किसको सके देख?\nओ मौन-चिरन्तन, तम-प्रकाश,\nचिर अवचनीय, आश्चर्य-पाश!\nतुम अतल गर्त, अविगत, अकूल,\nफैली अनन्त में बिना मूल!\nअज्ञेय गुह्य अग-जग छाई,\nमाया, मोहिनि, सँग-सँग आई!\nतुम कुहुकिनि, जग की मोह-निशा,\nमैं रहूँ सत्य, तुम रहो मृषा!\n\nरचनाकाल: अप्रैल’१९३६\n\n","author":"सुमित्रानंदन पंत","title":"खोलो, मुख से घूँघट \/ सुमित्रानंदन पंत"},{"poem":"द्वाभा के एकाकी प्रेमी,\nनीरव दिगन्त के शब्द मौन,\nरवि के जाते, स्थल पर आते\nकहते तुम तम से चमक--कौन?\nसन्ध्या के सोने के नभ पर\nतुम उज्ज्वल हीरक सदृश जड़े,\nउदयाचल पर दीखते प्रात\nअंगूठे के बल हुए खड़े!\nअब सूनी दिशि औ’ श्रान्त वायु,\nकुम्हलाई पंकज-कली सृष्टि;\nतुम डाल विश्व पर करुण-प्रभा\nअविराम कर रहे प्रेम-वृष्टि!\nओ छोटे शशि, चाँदी के उडु!\nजब जब फैले तम का विनाश,\nतुम दिव्य-दूत से उतर शीघ्र\nबरसाओ निज स्वर्गिक प्रकाश!\n\nरचनाकाल: मई’१९३५\n\n","author":"सुमित्रानंदन पंत","title":"द्वाभा के एकाकी प्रेमी \/ सुमित्रानंदन पंत"},{"poem":"कहो, तुम रूपसि कौन?\nव्योम से उतर रही चुपचाप\nछिपी निज छाया-छबि में आप,\nसुनहला फैला केश-कलाप,--\nमधुर, मंथर, मृदु, मौन!\nमूँद अधरों में मधुपालाप,\nपलक में निमिष, पदों में चाप,\nभाव-संकुल, बंकिम, भ्रू-चाप,\nमौन, केवल तुम मौन!\nग्रीव तिर्यक, चम्पक-द्युति गात,\nनयन मुकुलित, नत मुख-जलजात,\nदेह छबि-छाया में दिन-रात,\nकहाँ रहती तुम कौन?\nअनिल पुलकित स्वर्णांचल लोल,\nमधुर नूपुर-ध्वनि खग-कुल-रोल,\nसीप-से जलदों के पर खोल,\nउड़ रही नभ में मौन!\nलाज से अरुण-अरुण सुकपोल,\nमदिर अधरों की सुरा अमोल,--\nबने पावस-घन स्वर्ण-हिंदोल,\nकहो, एकाकिनि, कौन?\nमधुर, मंथर तुम मौन?\n\nरचनाकाल: सितम्बर’१९३०\n\n","author":"सुमित्रानंदन पंत","title":"सन्ध्या \/ सुमित्रानंदन पंत"},{"poem":"नीली, पीली औ’ चटकीली\nपंखों की प्रिय पँखड़ियाँ खोल,\nप्रिय तिली! फूल-सी ही फूली\nतुम किस सुख में हो रही डोल?\nचाँदी-सा फैला है प्रकाश,\nचंचल अंचल-सा मलयानिल,\nहै दमक रही दोपहरी में\nगिरि-घाटी सौ रंगों में खिल!\nतुम मधु की कुसुमित अप्सरि-सी\nउड़-उड़ फूलों को बरसाती,\nशत इन्द्र चाप रच-रच प्रतिपल\nकिस मधुर गीति-लय में जाती?\nतुमने यह कुसुम-विहग लिवास\nक्या अपने सुख से स्वयं बुना?\nछाया-प्रकाश से या जग के\nरेशमी परों का रंग चुना?\nक्या बाहर से आया, रंगिणि!\nउर का यह आतप, यह हुलास?\nया फूलों से ली अनिल-कुसुम!\nतुमने मन के मधु की मिठास?\nचाँदी का चमकीला आतप,\nहिम-परिमल चंचल मलयानिल,\nहै दमक रही गिरि की घाटी\nशत रत्न-छाय रंगों में खिल!\n--चित्रिणि! इस सुख का स्रोत कहाँ\nजो करता निज सौन्दर्य-सृजन?\n’वह स्वर्ग छिपा उर के भीतर’--\nक्या कहती यही, सुमन-चेतन?\n\nरचनाकाल: मई’१९३५\n\n","author":"सुमित्रानंदन पंत","title":"तितली \/ सुमित्रानंदन पंत"},{"poem":"हाय! मृत्यु का ऐसा अमर, अपार्थिव पूजन? \nजब विषण्ण, निर्जीव पड़ा हो जग का जीवन! \nसंग-सौध में हो शृंगार मरण का शोभन, \nनग्न, क्षुधातुर, वास-विहीन रहें जीवित जन?  \n\nमानव! ऐसी भी विरक्ति क्या जीवन के प्रति? \nआत्मा का अपमान, प्रेत औ’ छाया से रति!! \nप्रेम-अर्चना यही, करें हम मरण को वरण? \nस्थापित कर कंकाल, भरें जीवन का प्रांगण?  \nशव को दें हम रूप, रंग, आदर मानन का \nमानव को हम कुत्सित चित्र बना दें शव का? \n\nगत-युग के बहु धर्म-रूढ़ि के ताज मनोहर \nमानव के मोहांध हृदय में किए हुए घर!  \nभूल गये हम जीवन का संदेश अनश्वर, \nमृतकों के हैं मृतक, जीवतों का है ईश्वर!  \n\nरचनाकाल: अक्टूबर’१९३५\n\n","author":"सुमित्रानंदन पंत","title":"ताज \/ सुमित्रानंदन पंत"},{"poem":"सुन्दर हैं विहग, सुमन सुन्दर,\nमानव! तुम सबसे सुन्दरतम,\nनिर्मित सबकी तिल-सुषमा से\nतुम निखिल सृष्टि में चिर निरुपम!\nयौवन-ज्वाला से वेष्टित तन,\nमृदु-त्वच, सौन्दर्य-प्ररोह अंग,\nन्योछावर जिन पर निखिल प्रकृति,\nछाया-प्रकाश के रूप-रंग!\nधावित कृश नील शिराओं में\nमदिरा से मादक रुधिर-धार,\nआँखें हैं दो लावण्य-लोक,\nस्वर में निसर्ग-संगीत-सार!\nपृथु उर, उरोज, ज्यों सर, सरोज,\nदृढ़ बाहु प्रलम्ब प्रेम-बन्धन,\nपीनोरु स्कन्ध जीवन-तरु के,\nकर, पद, अंगुलि, नख-शिख शोभन!\nयौवन की मांसल, स्वस्थ गंध,\nनव युग्मों का जीवनोत्सर्ग!\nअह्लाद अखिल, सौन्दर्य अखिल,\nआः प्रथम-प्रेम का मधुर स्वर्ग!\nआशाभिलाष, उच्चाकांक्षा,\nउद्यम अजस्र, विघ्नों पर जय,\nविश्वास, असद् सद् का विवेक,\nदृढ़ श्रद्धा, सत्य-प्रेम अक्षय!\nमानसी भूतियाँ ये अमन्द,\nसहृदयता, त्याद, सहानुभूति,--\nहो स्तम्भ सभ्यता के पार्थिव,\nसंस्कृति स्वर्गीय,--स्वभाव-पूर्ति!\nमानव का मानव पर प्रत्यय,\nपरिचय, मानवता का विकास,\nविज्ञान-ज्ञान का अन्वेषण,\nसब एक, एक सब में प्रकाश!\nप्रभु का अनन्त वरदान तुम्हें,\nउपभोग करो प्रतिक्षण नव-नव,\nक्या कमी तुम्हें है त्रिभुवन में\nयदि बने रह सको तुम मानव!\n\nरचनाकाल: अप्रैल’१९३५\n\n","author":"सुमित्रानंदन पंत","title":"मानव \/ सुमित्रानंदन पंत"},{"poem":"तुम मांस-हीन, तुम रक्तहीन,\nहे अस्थि-शेष! तुम अस्थिहीन,\nतुम शुद्ध-बुद्ध आत्मा केवल,\nहे चिर पुराण, हे चिर नवीन!\nतुम पूर्ण इकाई जीवन की,\nजिसमें असार भव-शून्य लीन;\nआधार अमर, होगी जिस पर\nभावी की संस्कृति समासीन!\nतुम मांस, तुम्ही हो रक्त-अस्थि,\nनिर्मित जिनसे नवयुग का तन,\nतुम धन्य! तुम्हारा नि:स्व-त्याग\nहै विश्व-भोग का वर साधन।\nइस भस्म-काम तन की रज से\nजग पूर्ण-काम नव जग-जीवन\nबीनेगा सत्य-अहिंसा के\nताने-बानों से मानवपन!\nसदियों का दैन्य-तमिस्र तूम,\nधुन तुमने कात प्रकाश-सूत,\nहे नग्न! नग्न-पशुता ढँक दी\nबुन नव संस्कृत मनुजत्व पूत।\nजग पीड़ित छूतों से प्रभूत,\nछू अमित स्पर्श से, हे अछूत!\nतुमने पावन कर, मुक्त किए\nमृत संस्कृतियों के विकृत भूत!\nसुख-भोग खोजने आते सब,\nआये तुम करने सत्य खोज,\nजग की मिट्टी के पुतले जन,\nतुम आत्मा के, मन के मनोज!\nजड़ता, हिंसा, स्पर्धा में भर\nचेतना, अहिंसा, नम्र-ओज,\nपशुता का पंकज बना दिया\nतुमने मानवता का सरोज!\nपशु-बल की कारा से जग को\nदिखलाई आत्मा की विमुक्ति,\nविद्वेष, घृणा से लड़ने को\nसिखलाई दुर्जय प्रेम-युक्ति;\nवर श्रम-प्रसूति से की कृतार्थ\nतुमने विचार-परिणीत उक्ति,\nविश्वानुरक्त हे अनासक्त!\nसर्वस्व-त्याग को बना भुक्ति!\nसहयोग सिखा शासित-जन को\nशासन का दुर्वह हरा भार,\nहोकर निरस्त्र, सत्याग्रह से\nरोका मिथ्या का बल-प्रहार:\nबहु भेद-विग्रहों में खोई\nली जीर्ण जाति क्षय से उबार,\nतुमने प्रकाश को कह प्रकाश,\nऔ अन्धकार को अन्धकार।\nउर के चरखे में कात सूक्ष्म\nयुग-युग का विषय-जनित विषाद,\nगुंजित कर दिया गगन जग का\nभर तुमने आत्मा का निनाद।\nरंग-रंग खद्दर के सूत्रों में\nनव-जीवन-आशा, स्पृह्यालाद,\nमानवी-कला के सूत्रधार!\nहर लिया यन्त्र-कौशल-प्रवाद।\nजड़वाद जर्जरित जग में तुम\nअवतरित हुए आत्मा महान,\nयन्त्राभिभूत जग में करने\nमानव-जीवन का परित्राण;\nबहु छाया-बिम्बों में खोया\nपाने व्यक्तित्व प्रकाशवान,\nफिर रक्त-माँस प्रतिमाओं में\nफूँकने सत्य से अमर प्राण!\nसंसार छोड़ कर ग्रहण किया\nनर-जीवन का परमार्थ-सार,\nअपवाद बने, मानवता के\nध्रुव नियमों का करने प्रचार;\nहो सार्वजनिकता जयी, अजित!\nतुमने निजत्व निज दिया हार,\nलौकिकता को जीवित रखने\nतुम हुए अलौकिक, हे उदार!\nमंगल-शशि-लोलुप मानव थे\nविस्मित ब्रह्मांड-परिधि विलोक,\nतुम केन्द्र खोजने आये तब\nसब में व्यापक, गत राग-शोक;\nपशु-पक्षी-पुष्पों से प्रेरित\nउद्दाम-काम जन-क्रान्ति रोक,\nजीवन-इच्छा को आत्मा के\nवश में रख, शासित किए लोक।\nथा व्याप्त दिशावधि ध्वान्त भ्रान्त\nइतिहास विश्व-उद्भव प्रमाण,\nबहु-हेतु, बुद्धि, जड़ वस्तु-वाद\nमानव-संस्कृति के बने प्राण;\nथे राष्ट्र, अर्थ, जन, साम्य-वाद\nछल सभ्य-जगत के शिष्ट-मान,\nभू पर रहते थे मनुज नहीं,\nबहु रूढि-रीति प्रेतों-समान--\nतुम विश्व मंच पर हुए उदित\nबन जग-जीवन के सूत्रधार,\nपट पर पट उठा दिए मन से\nकर नव चरित्र का नवोद्धार;\nआत्मा को विषयाधार बना,\nदिशि-पल के दृश्यों को सँवार,\nगा-गा--एकोहं बहु स्याम,\nहर लिए भेद, भव-भीति-भार!\nएकता इष्ट निर्देश किया,\nजग खोज रहा था जब समता,\nअन्तर-शासन चिर राम-राज्य,\nऔ’ वाह्य, आत्महन-अक्षमता;\nहों कर्म-निरत जन, राग-विरत,\nरति-विरति-व्यतिक्रम भ्रम-ममता,\nप्रतिक्रिया-क्रिया साधन-अवयव,\nहै सत्य सिद्ध, गति-यति-क्षमता।\nये राज्य, प्रजा, जन, साम्य-तन्त्र\nशासन-चालन के कृतक यान,\nमानस, मानुषी, विकास-शास्त्र\nहैं तुलनात्मक, सापेक्ष ज्ञान;\nभौतिक विज्ञानों की प्रसूति\nजीवन-उपकरण-चयन-प्रधान,\nमथ सूक्ष्म-स्थूल जग, बोले तुम--\nमानव मानवता का विधान!\nसाम्राज्यवाद था कंस, बन्दिनी\nमानवता पशु-बलाक्रान्त,\nश्रृंखला दासता, प्रहरी बहु\nनिर्मम शासन-पद शक्ति-भ्रान्त;\nकारा-गृह में दे दिव्य जन्म\nमानव-आत्मा को मुक्त, कान्त,\nजन-शोषण की बढ़ती यमुना\nतुमने की नत-पद-प्रणत, शान्त!\nकारा थी संस्कृति विगत, भित्ति\nबहु धर्म-जाति-गत रूप-नाम,\nबन्दी जग-जीवन, भू-विभक्त,\nविज्ञान-मूढ़ जन प्रकृति-काम;\nआए तुम मुक्त पुरुष, कहने--\nमिथ्या जड़-बन्धन, सत्य राम,\nनानृतं जयति सत्यं, मा भैः\nजय ज्ञान-ज्योति, तुमको प्रणाम!\n\nरचनाकाल: अप्रैल’१९३६\n\n","author":"सुमित्रानंदन पंत","title":"बापू के प्रति \/ सुमित्रानंदन पंत"},{"poem":"अँधियाली घाटी में सहसा\nहरित स्फुलिंग सदृश फूटा वह!\nवह उड़ता दीपक निशीथ का,--\nतारा-सा आकर टूटा वह!\nजीवन के इस अन्धकार में\nमानव-आत्मा का प्रकाश-कण\nजग सहसा, ज्योतित कर देता\nमानस के चिर गुह्य कुंज-वन!\n\nरचनाकाल: मई’१९३५\n\n","author":"सुमित्रानंदन पंत","title":"अँधियाली घाटी में \/ सुमित्रानंदन पंत"},{"poem":"सृष्टि\nमिट्टी का गहरा अंधकार\nडूबा है उसमें एक बीज,--\nवह खो न गया, मिट्टी न बना,\nकोदों, सरसों से क्षुद्र चीज!\nउस छोटे उर में छिपे हुए\nहैं डाल-पात औ’ स्कन्ध-मूल,\nगहरी हरीतिमा की संसृति,\nबहु रूप-रंग, फल और फूल!\nवह है मुट्ठी में बंद किए\nवट के पादप का महाकार,\nसंसार एक! आश्चर्य एक!\nवह एक बूँद, सागर अपार!\nबन्दी उसमें जीवन-अंकुर\nजो तोड़ निखिल जग के बन्धन,--\nपाने को है निज सत्व,--मुक्ति!\nजड़ निद्रा से जग कर चेतन!\nआः, भेद न सका सृजन-रहस्य\nकोई भी! वह जो क्षुद्र पोत,\nउसमें अनन्त का है निवास,\nवह जग-जीवन से ओत-प्रोत!\nमिट्टी का गहरा अन्धकार,\nसोया है उसमें एक बीज,--\nउसका प्रकाश उसके भीतर,\nवह अमर पुत्र, वह तुच्छ चीज?\n\nरचनाकाल: मई’१९३५\n\n","author":"सुमित्रानंदन पंत","title":"मिट्टी का गहरा अंधकार \/ सुमित्रानंदन पंत"},{"poem":"फैली खेतों में दूर तलक \nमख़मल की कोमल हरियाली, \nलिपटीं जिससे रवि की किरणें \nचाँदी की सी उजली जाली!  \nतिनकों के हरे हरे तन पर\nहिल हरित रुधिर है रहा झलक,\nश्यामल भू तल पर झुका हुआ\nनभ का चिर निर्मल नील फलक।\n\nरोमांचित-सी लगती वसुधा \nआयी जौ गेहूँ में बाली,\nअरहर सनई की सोने की \nकिंकिणियाँ हैं शोभाशाली।\nउड़ती भीनी तैलाक्त गन्ध,\nफूली सरसों पीली-पीली, \nलो, हरित धरा से झाँक रही \nनीलम की कलि, तीसी नीली।\n\nरँग रँग के फूलों में रिलमिल \nहँस रही संखिया मटर खड़ी।\nमख़मली पेटियों सी लटकीं \nछीमियाँ, छिपाए बीज लड़ी।\nफिरती हैं रँग रँग की तितली\nरंग रंग के फूलों पर सुन्दर,\nफूले फिरते हों फूल स्वयं\nउड़ उड़ वृंतों से वृंतों पर।\n\nअब रजत-स्वर्ण मंजरियों से \nलद गईं आम्र तरु की डाली।\nझर रहे ढाँक, पीपल के दल, \nहो उठी कोकिला मतवाली।\nमहके कटहल, मुकुलित जामुन, \nजंगल में झरबेरी झूली।\nफूले आड़ू, नीबू, दाड़िम, \nआलू, गोभी, बैंगन, मूली।\n\nपीले मीठे अमरूदों में \nअब लाल लाल चित्तियाँ पड़ीं, \nपक गये सुनहले मधुर बेर, \nअँवली से तरु की डाल जड़ीं।\nलहलह पालक, महमह धनिया, \nलौकी औ' सेम फली, फैलीं, \nमख़मली टमाटर हुए लाल, \nमिरचों की बड़ी हरी थैली।\n\nगंजी को मार गया पाला, \nअरहर के फूलों को झुलसा, \nहाँका करती दिन भर बन्दर \nअब मालिन की लड़की तुलसा। \nबालाएँ गजरा काट-काट, \nकुछ कह गुपचुप हँसतीं किन किन, \nचाँदी की सी घंटियाँ तरल \nबजती रहतीं रह रह खिन खिन। \n\nछायातप के हिलकोरों में\nचौड़ी हरीतिमा लहराती,\nईखों के खेतों पर सुफ़ेद\nकाँसों की झंड़ी फहराती।\nऊँची अरहर में लुका-छिपी\nखेलतीं युवतियाँ मदमाती,\nचुंबन पा प्रेमी युवकों के\nश्रम से श्लथ जीवन बहलातीं।\n\nबगिया के छोटे पेड़ों पर \nसुन्दर लगते छोटे छाजन, \nसुंदर, गेहूँ की बालों पर \nमोती के दानों-से हिमकन। \nप्रात: ओझल हो जाता जग, \nभू पर आता ज्यों उतर गगन, \nसुंदर लगते फिर कुहरे से \nउठते-से खेत, बाग़, गृह, वन। \n\nबालू के साँपों से अंकित\nगंगा की सतरंगी रेती\nसुंदर लगती सरपत छाई\nतट पर तरबूज़ों की खेती।\nअँगुली की कंघी से बगुले\nकलँगी सँवारते हैं कोई,\nतिरते जल में सुरख़ाब, पुलिन पर\nमगरौठी रहती सोई।\n\nडुबकियाँ लगाते सामुद्रिक,\nधोतीं पीली चोंचें धोबिन,\nउड़ अबालील, टिटहरी, बया,\nचाहा चुगते कर्दम, कृमि, तृन।\nनीले नभ में पीलों के दल\nआतप में धीरे मँडराते,\nरह रह काले, भूरे, सुफ़ेद\nपंखों में रँग आते जाते।\n\nलटके तरुओं पर विहग नीड़ \nवनचर लड़कों को हुए ज्ञात, \nरेखा-छवि विरल टहनियों की \nठूँठे तरुओं के नग्न गात।\nआँगन में दौड़ रहे पत्ते, \nघूमती भँवर सी शिशिर वात। \nबदली छँटने पर लगती प्रिय \nऋतुमती धरित्री सद्य स्नात।  \n\nहँसमुख हरियाली हिम-आतप \nसुख से अलसाए-से सोये, \nभीगी अँधियाली में निशि की \nतारक स्वप्नों में-से-खोये,-- \nमरकत डिब्बे सा खुला ग्राम-- \nजिस पर नीलम नभ आच्छादन,-- \nनिरुपम हिमान्त में स्निग्ध शांत \nनिज शोभा से हरता जन मन!  \n\nरचनाकाल: फ़रवरी’ ४०\n\n","author":"सुमित्रानंदन पंत","title":"ग्राम श्री \/ सुमित्रानंदन पंत"},{"poem":"छोड़ द्रुमों की मृदु छाया,\nतोड़ प्रकृति से भी माया, \nबाले! तेरे बाल-जाल में कैसे उलझा दूँ लोचन?\nभूल अभी से इस जग को!  \nतज कर तरल तरंगों को,\nइन्द्रधनुष के रंगों को, \nतेरे भ्रू भ्रंगों से कैसे बिधवा दूँ निज मृग सा मन?\nभूल अभी से इस जग को!  \nकोयल का वह कोमल बोल,\nमधुकर की वीणा अनमोल, \nकह तब तेरे ही प्रिय स्वर से कैसे भर लूँ, सजनि, श्रवण?\nभूल अभी से इस जग को!  \nऊषा-सस्मित किसलय-दल,\nसुधा-रश्मि से उतरा जल, \nना, अधरामृत ही के मद में कैसे बहला दूँ जीवन?\nभूल अभी से इस जग को!\n\n","author":"सुमित्रानंदन पंत","title":"छोड़ द्रुमों की मृदु छाया \/ सुमित्रानंदन पंत"},{"poem":"सुनता हूँ, मैंने भी देखा,\nकाले बादल में रहती चाँदी की रेखा!\n\nकाले बादल जाति द्वेष के,\nकाले बादल विश्‍व क्‍लेश के,\nकाले बादल उठते पथ पर\nनव स्‍वतंत्रता के प्रवेश के!\nसुनता आया हूँ, है देखा,\nकाले बादल में हँसती चाँदी की रेखा!\n\nआज दिशा हैं घोर अँधेरी\nनभ में गरज रही रण भेरी,\nचमक रही चपला क्षण-क्षण पर\nझनक रही झिल्‍ली झन-झन कर!\nनाच-नाच आँगन में गाते केकी-केका\nकाले बादल में लहरी चाँदी की रेखा।\n\nकाले बादल, काले बादल,\nमन भय से हो उठता चंचल!\nकौन हृदय में कहता पलपल\nमृत्‍यु आ रही साजे दलबल!\nआग लग रही, घात चल रहे, विधि का लेखा!\nकाले बादल में छिपती चाँदी की रेखा!\n\nमुझे मृत्‍यु की भीति नहीं है,\nपर अनीति से प्रीति नहीं है,\nयह मनुजोचित रीति नहीं है,\nजन में प्रीति प्रतीति नहीं है!\n\nदेश जातियों का कब होगा,\nनव मानवता में रे एका,\nकाले बादल में कल की, \nसोने की रेखा!\n\n","author":"सुमित्रानंदन पंत","title":"काले बादल \/ सुमित्रानंदन पंत"},{"poem":"पावस ऋतु थी, पर्वत प्रदेश,\nपल-पल परिवर्तित प्रकृति-वेश।\n\nमेखलाकर पर्वत अपार\nअपने सहस्‍त्र दृग-सुमन फाड़,\nअवलोक रहा है बार-बार\nनीचे जल में निज महाकार,\n\n-जिसके चरणों में पला ताल\nदर्पण सा फैला है विशाल!\n\nगिरि का गौरव गाकर झर-झर\nमद में लनस-नस उत्‍तेजित कर\nमोती की लडि़यों सी सुन्‍दर\nझरते हैं झाग भरे निर्झर!\n\nगिरिवर के उर से उठ-उठ कर\nउच्‍चाकांक्षायों से तरूवर\nहै झॉंक रहे नीरव नभ पर\nअनिमेष, अटल, कुछ चिंता पर।\n\nउड़ गया, अचानक लो, भूधर\nफड़का अपार वारिद के पर!\nरव-शेष रह गए हैं निर्झर!\nहै टूट पड़ा भू पर अंबर!\n\nधँस गए धरा में सभय शाल!\nउठ रहा धुऑं, जल गया ताल!\n-यों जलद-यान में विचर-विचर\nथा इंद्र खेलता इंद्रजाल\n\n","author":"सुमित्रानंदन पंत","title":"पर्वत प्रदेश में पावस \/ सुमित्रानंदन पंत"},{"poem":"चंचल पग दीप-शिखा-से धर\nगृह,मग, वन में आया वसन्त!\nसुलगा फाल्गुन का सूनापन\nसौन्दर्य-शिखाओं में अनन्त!\nसौरभ की शीतल ज्वाला से\nफैला उर-उर में मधुर दाह\nआया वसन्त, भर पृथ्वी पर\nस्वर्गिक सुन्दरता का प्रवाह!\nपल्लव-पल्लव में नवल रुधिर\nपत्रों में मांसल-रंग खिला,\nआया नीली-पीली लौ से\nपुष्पों के चित्रित दीप जला!\nअधरों की लाली से चुपके\nकोमल गुलाब के गाल लजा,\nआया, पंखड़ियों को काले--\nपीले धब्बों से सहज सजा!\nकलि के पलकों में मिलन-स्वप्न,\nअलि के अन्तर में प्रणय-गान\nलेकर आया, प्रेमी वसन्त,--\nआकुल जड़-चेतन स्नेह-प्राण!\nकाली कोकिल!--सुलगा उर में\nस्वरमयी वेदना का अँगार,\nआया वसन्त, घोषित दिगन्त\nकरती भव पावक की पुकार!\nआः, प्रिये! निखिल ये रूप-रंग\nरिल-मिल अन्तर में स्वर अनन्त\nरचते सजीव जो प्रणय-मूर्ति\nउसकी छाया, आया वसन्त!\n\nरचनाकाल: अप्रैल’१९३५\n\n","author":"सुमित्रानंदन पंत","title":"वसंत \/ सुमित्रानंदन पंत"},{"poem":"सिमटा पंख साँझ की लाली\nजा बैठी तरू अब शिखरों पर\nताम्रपर्ण पीपल से, शतमुख\nझरते चंचल स्‍वर्णिम निझर!\nज्‍योति स्‍थंभ-सा धँस सरिता में\nसूर्य क्षितीज पर होता ओझल\nबृहद जिह्म ओझल केंचुल-सा\nलगता चितकबरा गंगाजल!\nधूपछाँह के रंग की रेती\nअनिल ऊर्मियों से सर्पांकित\nनील लहरियों में लोरित\nपीला जल रजत जलद से बिंबित!\nसिकता, सलिल, समीर सदा से,\nस्‍नेह पाश में बँधे समुज्‍ज्‍वल,\nअनिल पीघलकर सलि‍ल, सलिल\nज्‍यों गति द्रव खो बन गया लवोपल\nशंख घट बज गया मंदिर में\nलहरों में होता कंपन,\nदीप शीखा-सा ज्‍वलित कलश\nनभ में उठकर करता निराजन!\nतट पर बगुलों-सी वृद्धाएँ\nविधवाएँ जप ध्‍यान में मगन,\nमंथर धारा में बहता\nजिनका अदृश्‍य, गति अंतर-रोदन!\nदूर तमस रेखाओं सी,\nउड़ती पंखों सी-गति चित्रित\nसोन खगों की पाँति\nआर्द्र ध्‍वनि से निरव नभ करती मुखरित!\nस्‍वर्ण चूर्ण-सी उड़ती गोरज\nकिरणों की बादल-सी जलकर,\nसनन् तीर-सा जाता नभ में\nज्‍योतित पंखों कंठों का स्‍वर!\nलौटे खग, गायें घर लौटीं\nलौटे कृषक श्रांत श्‍लथ डग धर\nछिपे गृह में म्‍लान चराचर\nछाया भी हो गई अगोचर,\nलौट पैंठ से व्‍यापारी भी\nजाते घर, उस पार नाव पर,\nऊँटों, घोड़ों के संग बैठे\nखाली बोरों पर, हुक्‍का भर!\nजोड़ों की सुनी द्वभा में,\nझूल रही निशि छाया छाया गहरी,\nडूब रहे निष्‍प्रभ विषाद में\nखेत, बाग, गृह, तरू, तट लहरी!\nबिरहा गाते गाड़ी वाले,\nभूँक-भूँकर लड़ते कूकर,\nहुआँ-हुआँ करते सियार,\nदेते विषण्‍ण निशि बेला को स्‍वर!\n\nमाली की मँड़इ से उठ,\nनभ के नीचे नभ-सी धूमाली\nमंद पवन में तिरती\nनीली रेशम की-सी हलकी जाली!\nबत्‍ती जल दुकानों में\nबैठे सब कस्‍बे के व्‍यापारी,\nमौन मंद आभा में\nहिम की ऊँध रही लंबी अधियारी!\nधुआँ अधिक देती है\nटिन की ढबरी, कम करती उजियाली,\nमन से कढ़ अवसाद श्रांति\nआँखों के आगे बुनती जाला!\nछोटी-सी बस्‍ती के भीतर\nलेन-देन के थोथे सपने\nदीपक के मंडल में मिलकर\nमँडराते घिर सुख-दुख अपने!\nकँप-कँप उठते लौ के संग\nकातर उर क्रंदन, मूक निराशा,\nक्षीण ज्‍योति ने चुपके ज्‍यों\nगोपन मन को दे दी हो भाषा!\nलीन हो गई क्षण में बस्‍ती,\nमिली खपरे के घर आँगन,\nभूल गए लाला अपनी सुधी,\nभूल गया सब ब्‍याज, मूलधन!\nसकूची-सी परचून किराने की ढेरी\nलग रही ही तुच्‍छतर,\nइस निरव प्रदोष में आकुल\nउमड़ रहा अंतर जग बाहर!\nअनुभव करता लाला का मन,\nछोटी हस्‍ती का सस्‍तापन,\nजाग उठा उसमें मानव,\nऔ' असफल जीवन का उत्‍पीड़न!\nदैन्‍य दुख अपमाल ग्‍लानि\nचिर क्षुधित पिपासा, मृत अभिलाषा,\nबिना आय की क्‍लांति बनी रही\nउसके जीवन की परिभाषा!\nजड़ अनाज के ढेर सदृश ही\nवह दीन-भर बैठा गद्दी पर\nबात-बात पर झूठ बोलता\nकौड़ी-सी स्‍पर्धा में मर-मर!\nफिर भी क्‍या कुटुंब पलता है?\nरहते स्‍वच्‍छ सुधर सब परिजन?\nबना पा रहा वह पक्‍का घर?\nमन में सुख है? जुटता है धन?\nखिसक गई कंधों में कथड़ी\nठिठुर रहा अब सर्दी से तन,\nसोच रहा बस्‍ती का बनिया\nघोर विवशता का कारण!\nशहरी बनियों-सा वह भी उठ\nक्‍यों बन जाता नहीं महाजन?\nरोक दिए हैं किसने उसकी\nजीवन उन्‍नती के सब साधन?\nयह क्‍यों संभव नहीं\nव्‍यवस्‍था में जग की कुछ हो परिवर्तन?\nकर्म और गुण के समान ही\nसकल आय-व्‍याय का हो वितरण?\nघुसे घरौंदे में मि के \nअपनी-अपनी सोच रहे जन,\nक्‍या ऐसा कुछ नहीं,\nफूँक दे जो सबमें सामूहिक जीवन?\nमिलकर जन निर्माण करे जग,\nमिलकर भोग करें जीवन करे जीवन का,\nजन विमुक्‍त हो जन-शोषण से,\nहो समाज अधिकारी धन का?\nदरिद्रता पापों की जननी,\nमिटे जनों के पाप, ताप, भय,\nसुंदर हो अधिवास, वसन, तन,\nपशु पर मानव की हो जय?\nवक्ति नहीं, जग की परिपाटी\nदोषी जन के दु:ख क्‍लेश की\nजन का श्रम जन में बँट जाए,\nप्रजा सुखी हो देश देश की!\nटूट गया वह स्‍वप्‍न वणिक का,\nआई जब बुढि़या बेचारी,\nआध-पाव आटा लेने\nलो, लाला ने फिर डंडी मारी!\nचीख उठा घुघ्‍घू डालों में\nलोगों ने पट दिए द्वार पर,\nनिगल रहा बस्‍ती को धीरे,\nगाढ़ अलस निद्रा का अजगर!\n\n","author":"सुमित्रानंदन पंत","title":"संध्‍या के बाद \/ सुमित्रानंदन पंत"},{"poem":"जग-जीवन में जो चिर महान,\nसौंदर्य-पूर्ण औ सत्‍य-प्राण,\nमैं उसका प्रेमी बनूँ, नाथ!\nजिसमें मानव-हित हो समान!\nजिससे जीवन में मिले शक्ति,\nछूटे भय, संशय, अंध-भक्ति;\nमैं वह प्रकाश बन सकूँ, नाथ!\nमिट जावें जिसमें अखिल व्‍यक्ति!\nदिशि-दिशि में प्रेम-प्रभा प्रसार,\nहर भेद-भाव का अंधकार,\nमैं खोल सकूँ चिर मुँदे, नाथ!\nमानव के उर के स्‍वर्ग-द्वार!\nपाकर, प्रभु! तुमसे अमर दान\nकरने मानव का परित्राण,\nला सकूँ विश्‍व में एक बार\nफिर से नव जीवन का विहान!\n\n","author":"सुमित्रानंदन पंत","title":"जग जीवन में जो चिर महान \/ सुमित्रानंदन पंत"},{"poem":"भारत माता \nग्रामवासिनी।\nखेतों में फैला है श्यामल\nधूल भरा मैला सा आँचल,\nगंगा यमुना में आँसू जल,\nमिट्टी कि प्रतिमा \nउदासिनी।\n\nदैन्य जड़ित अपलक नत चितवन,\nअधरों में चिर नीरव रोदन,\nयुग युग के तम से विषण्ण मन,\nवह अपने घर में \nप्रवासिनी।\n\nतीस कोटि संतान नग्न तन,\nअर्ध क्षुधित, शोषित, निरस्त्र जन,\nमूढ़, असभ्य, अशिक्षित, निर्धन,\nनत मस्तक \nतरु तल निवासिनी!\n\nस्वर्ण शस्य पर -पदतल लुंठित,\nधरती सा सहिष्णु मन कुंठित,\nक्रन्दन कंपित अधर मौन स्मित,\nराहु ग्रसित\nशरदेन्दु हासिनी।\n\nचिन्तित भृकुटि क्षितिज तिमिरांकित,\nनमित नयन नभ वाष्पाच्छादित,\nआनन श्री छाया-शशि उपमित,\nज्ञान मूढ़ \nगीता प्रकाशिनी!\n\nसफल आज उसका तप संयम,\nपिला अहिंसा स्तन्य सुधोपम,\nहरती जन मन भय, भव तम भ्रम,\nजग जननी \nजीवन विकासिनी।\n\nरचनाकाल: जनवरी’ ४०\n\n","author":"सुमित्रानंदन पंत","title":"भारतमाता ग्रामवासिनी \/ सुमित्रानंदन पंत"},{"poem":"चिर प्रणम्य यह पुष्य अहन, जय गाओ सुरगण, \nआज अवतरित हुई चेतना भू पर नूतन! \nनव भारत, फिर चीर युगों का तिमिर-आवरण, \nतरुण अरुण-सा उदित हुआ परिदीप्त कर भुवन! \nसभ्य हुआ अब विश्व, सभ्य धरणी का जीवन, \nआज खुले भारत के संग भू के जड़-बंधन!  \n\nशान्त हुआ अब युग-युग का भौतिक संघर्षण, \nमुक्त चेतना भारत की यह करती घोषण! \nआम्र-मौर लाओ हे ,कदली स्तम्भ बनाओ, \nपावन गंगा जल भर के बंदनवार बँधाओ , \nजय भारत गाओ, स्वतन्त्र भारत गाओ! \nउन्नत लगता चन्द्र कला स्मित आज हिमाँचल, \nचिर समाधि से जाग उठे हों शम्भु तपोज्वल! \nलहर-लहर पर इन्द्रधनुष ध्वज फहरा चंचल \nजय निनाद करता, उठ सागर, सुख से विह्वल!  \n\nधन्य आज का मुक्ति-दिवस गाओ जन-मंगल, \nभारत लक्ष्मी से शोभित फिर भारत शतदल! \nतुमुल जयध्वनि करो महात्मा गान्धी की जय, \nनव भारत के सुज्ञ सारथी वह नि:संशय! \nराष्ट्र-नायकों का हे, पुन: करो अभिवादन, \nजीर्ण जाति में भरा जिन्होंने नूतन जीवन! \nस्वर्ण-शस्य बाँधो भू वेणी में युवती जन, \nबनो वज्र प्राचीर राष्ट्र की, वीर युवगण! \nलोह-संगठित बने लोक भारत का जीवन, \nहों शिक्षित सम्पन्न क्षुधातुर नग्न-भग्न जन! \nमुक्ति नहीं पलती दृग-जल से हो अभिसिंचित, \nसंयम तप के रक्त-स्वेद से होती पोषित! \nमुक्ति माँगती कर्म वचन मन प्राण समर्पण, \nवृद्ध राष्ट्र को, वीर युवकगण, दो निज यौवन!  \n\nनव स्वतंत्र भारत, हो जग-हित ज्योति जागरण, \nनव प्रभात में स्वर्ण-स्नात हो भू का प्रांगण! \nनव जीवन का वैभव जाग्रत हो जनगण में, \nआत्मा का ऐश्वर्य अवतरित मानव मन में! \nरक्त-सिक्त धरणी का हो दु:स्वप्न समापन, \nशान्ति प्रीति सुख का भू-स्वर्ग उठे सुर मोहन! \nभारत का दासत्व दासता थी भू-मन की, \nविकसित आज हुई सीमाएँ जग-जीवन की! \nधन्य आज का स्वर्ण दिवस, नव लोक-जागरण! \nनव संस्कृति आलोक करे, जन भारत वितरण! \nनव-जीवन की ज्वाला से दीपित हों दिशि क्षण, \nनव मानवता में मुकुलित धरती का जीवन!\n\n","author":"सुमित्रानंदन पंत","title":"पन्द्रह अगस्त उन्नीस सौ सैंतालीस \/ सुमित्रानंदन पंत"},{"poem":"शांत स्निग्ध, ज्योत्स्ना उज्ज्वल! \nअपलक अनंत, नीरव भू-तल!  \nसैकत-शय्या पर दुग्ध-धवल, तन्वंगी गंगा, ग्रीष्म-विरल, \nलेटी हैं श्रान्त, क्लान्त, निश्चल! \nतापस-बाला गंगा, निर्मल, शशि-मुख से दीपित मृदु-करतल, \nलहरे उर पर कोमल कुंतल।\nगोरे अंगों पर सिहर-सिहर, लहराता तार-तरल सुन्दर \nचंचल अंचल-सा नीलांबर! \nसाड़ी की सिकुड़न-सी जिस पर, शशि की रेशमी-विभा से भर,\nसिमटी हैं वर्तुल, मृदुल लहर।  \n\nचाँदनी रात का प्रथम प्रहर,\nहम चले नाव लेकर सत्वर। \nसिकता की सस्मित-सीपी पर, मोती की ज्योत्स्ना रही विचर, \nलो, पालें चढ़ीं, उठा लंगर। \nमृदु मंद-मंद, मंथर-मंथर, लघु तरणि, हंसिनी-सी सुन्दर \nतिर रही, खोल पालों के पर। \nनिश्चल-जल के शुचि-दर्पण पर, बिम्बित हो रजत-पुलिन निर्भर \nदुहरे ऊँचे लगते क्षण भर। \nकालाकाँकर का राज-भवन, सोया जल में निश्चिंत, प्रमन, \nपलकों में वैभव-स्वप्न सघन।  \n\nनौका से उठतीं जल-हिलोर, \nहिल पड़ते नभ के ओर-छोर। \nविस्फारित नयनों से निश्चल, कुछ खोज रहे चल तारक दल \nज्योतित कर नभ का अंतस्तल, \nजिनके लघु दीपों को चंचल, अंचल की ओट किये अविरल \nफिरतीं लहरें लुक-छिप पल-पल।\nसामने शुक्र की छवि झलमल, पैरती परी-सी जल में कल,\nरुपहरे कचों में ही ओझल।\nलहरों के घूँघट से झुक-झुक, दशमी का शशि निज तिर्यक्-मुख \nदिखलाता, मुग्धा-सा रुक-रुक। \n\nअब पहुँची चपला बीच धार, \nछिप गया चाँदनी का कगार।\nदो बाहों-से दूरस्थ-तीर, धारा का कृश कोमल शरीर \nआलिंगन करने को अधीर। \nअति दूर, क्षितिज पर  विटप-माल, लगती भ्रू-रेखा-सी अराल, \nअपलक-नभ नील-नयन विशाल; \nमा के उर पर शिशु-सा, समीप, सोया धारा में एक द्वीप, \nऊर्मिल प्रवाह को कर प्रतीप; \nवह कौन विहग? क्या विकल कोक, उड़ता, हरने का निज विरह-शोक? \nछाया की कोकी को विलोक?  \n\nपतवार घुमा, अब प्रतनु-भार, \nनौका घूमी विपरीत-धार। \nड़ाँड़ों के चल करतल पसार, भर-भर मुक्ताफल फेन-स्फार, \nबिखराती जल में तार-हार। \nचाँदी के साँपों-सी रलमल, नाँचतीं रश्मियाँ जल में चल \nरेखाओं-सी खिंच तरल-सरल।\nलहरों की लतिकाओं में खिल, सौ-सौ शशि, सौ-सौ उडु झिलमिल \nफैले फूले जल में फेनिल। \nअब उथला सरिता का प्रवाह, लग्गी से ले-ले सहज थाह \nहम बढ़े घाट को सहोत्साह। \n\nज्यों-ज्यों लगती है नाव पार \nउर में आलोकित शत विचार।\nइस धारा-सा ही जग का क्रम, शाश्वत इस जीवन का उद्गम,\nशाश्वत है गति, शाश्वत संगम।\nशाश्वत नभ का नीला-विकास, शाश्वत शशि का यह रजत-हास,\nशाश्वत लघु-लहरों का विलास। \nहे जग-जीवन के कर्णधार! चिर जन्म-मरण के आर-पार, \nशाश्वत जीवन-नौका-विहार।\nमै भूल गया अस्तित्व-ज्ञान, जीवन का यह शाश्वत प्रमाण \nकरता मुझको अमरत्व-दान।\n\n","author":"सुमित्रानंदन पंत","title":"नौका-विहार \/ सुमित्रानंदन पंत"},{"poem":"आज रहने दो यह गृह-काज,\nप्राण! रहने दो यह गृह-काज!\nआज जाने कैसी वातास\nछोड़ती सौरभ-श्लथ उच्छ्वास,\nप्रिये लालस-सालस वातास,\nजगा रोओं में सौ अभिलाष।\nआज उर के स्तर-स्तर में, प्राण!\nसजग सौ-सौ स्मृतियाँ सुकुमार,\nदृगों में मधुर स्वप्न-संसार,\nमर्म में मदिर-स्पृहा का भार!\nशिथिल, स्वप्निल पंखड़ियाँ खोल\nआज अपलक कलिकाएँ बाल,\nगूँजता भूला भौंरा डोल\nसुमुखि! उर के सुख से वाचाल!\nआज चंचल-चंचल मन-प्राण,\nआज रे शिथिल-शिथिल तन भार;\nआज दो प्राणों का दिन-मान,\nआज संसार नहीं संसार!\nअजा क्या प्रिये, सुहाती लाज?\nआज रहने दो सब गृह-काज!\n\nरचनाकाल: फ़रवरी’ १९३२\n\n","author":"सुमित्रानंदन पंत","title":"गृहकाज \/ सुमित्रानंदन पंत"},{"poem":"नीले नभ के शतदल पर \nवह बैठी शारद-हासिनि, \nमृदु-करतल पर शशि-मुख धर,\nनीरव, अनिमिष, एकाकिनि! \nवह स्वप्न-जड़ित नत-चितवन \nछू लेती अग-जग का मन, \nश्यामल, कोमल, चल-चितवन \nजो लहराती जग-जीवन!  \nवह फूली बेला की बन \nजिसमें न नाल, दल, कुड्मल, \nकेवल विकास चिर-निर्मल \nजिसमें डूबे दश दिशि-दल।  \nवह सोई सरित-पुलिन पर \nसाँसों में स्तब्ध समीरण, \nकेवल लघु-लघु लहरों पर \nमिलता मृदु-मृदु उर-स्पन्दन।  \nअपनी छाया में छिपकर \nवह खड़ी शिखर पर सुन्दर, \nहै नाच रहीं शत-शत छवि \nसागर की लहर-लहर पर। \nदिन की आभा दुलहिन बन \nआई निशि-निभृत शयन पर,\nवह छवि की छुईमुई-सी \nमृदु मधुर-लाज से मर-मर।\nजग के अस्फुट स्वप्नों का \nवह हार गूँथती प्रतिपल, \nचिर सजल-सजल, करुणा से \nउसके ओसों का अंचल। \nवह मृदु मुकुलों के मुख में \nभरती मोती के चुम्बन, \nलहरों के चल-करतल में \nचाँदी के चंचल उडुगण।\nवह लघु परिमल के घन-सी \nजो लीन अनिल में अविकल, \nसुख के उमड़े सागर-सी \nजिसमें निमग्न उर-तट-स्थल।  \nवह स्वप्निल शयन-मुकुल-सी \nहैं मुँदे दिवस के द्युति-दल, \nउर में सोया जग का अलि,\nनीरव जीवन-गुंजन कल!  \nवह नभ के स्नेह श्रवण में \nदिशि का गोपन-सम्भाषण, \nनयनों के मौन-मिलन में \nप्राणों का मधुर समर्पण!  \nवह एक बूँद संसृति की \nनभ के विशाल करतल पर,\nडूबे असीम-सुखमा में \nसब ओर-छोर के अन्तर।  \nझंकार विश्व-जीवन की \nहौले हौले होती लय \nवह शेष, भले ही अविदित, \nवह शब्द-मुक्त शुचि-आशय।\nवह एक अनन्त-प्रतीक्षा \nनीरव, अनिमेष विलोचन, \nअस्पृश्य, अदृश्य विभा वह, \nजीवन की साश्रु-नयन क्षण।  \nवह शशि-किरणों से उतरी \nचुपके मेरे आँगन पर, \nउर की आभा में खोई, \nअपनी ही छवि से सुन्दर।\nवह खड़ी दृगों के सम्मुख \nसब रूप, रेख रँग ओझल \nअनुभूति-मात्र-सी उर में \nआभास शान्त, शुचि, उज्जवल!  \nवह है, वह नहीं, अनिर्वच’, \nजग उसमें, वह जग में लय, \nसाकार-चेतना सी वह, \nजिसमें अचेत जीवाशय! \n\nरचनाकाल: फ़रवरी’ १९३२\n\n","author":"सुमित्रानंदन पंत","title":"चांदनी \/ सुमित्रानंदन पंत"},{"poem":"तप रे, मधुर मन!  \n\nविश्व-वेदना में तप प्रतिपल, \nजग-जीवन की ज्वाला में गल, \nबन अकलुष, उज्जवल औ\\' कोमल \nतप रे, विधुर-विधुर मन!  \n\nअपने सजल-स्वर्ण से पावन \nरच जीवन की पूर्ति पूर्णतम \nस्थापित कर जग अपनापन, \nढल रे, ढल आतुर मन!  \n\nतेरी मधुर मुक्ति ही बन्धन, \nगंध-हीन तू गंध-युक्त बन, \nनिज अरूप में भर स्वरूप, मन \nमूर्तिमान बन निर्धन! \nगल रे, गल निष्ठुर मन!\n\n","author":"सुमित्रानंदन पंत","title":"तप रे! \/ सुमित्रानंदन पंत"},{"poem":"हाय! मृत्यु का ऐसा अमर, अपार्थिव पूजन? \nजब विषण्ण, निर्जीव पड़ा हो जग का जीवन! \nसंग-सौध में हो शृंगार मरण का शोभन, \nनग्न, क्षुधातुर, वास-विहीन रहें जीवित जन?  \n\nमानव! ऐसी भी विरक्ति क्या जीवन के प्रति? \nआत्मा का अपमान, प्रेत औ’ छाया से रति!! \nप्रेम-अर्चना यही, करें हम मरण को वरण? \nस्थापित कर कंकाल, भरें जीवन का प्रांगण?  \nशव को दें हम रूप, रंग, आदर मानन का \nमानव को हम कुत्सित चित्र बना दें शव का? \n\nगत-युग के बहु धर्म-रूढ़ि के ताज मनोहर \nमानव के मोहांध हृदय में किए हुए घर!  \nभूल गये हम जीवन का संदेश अनश्वर, \nमृतकों के हैं मृतक, जीवतों का है ईश्वर!  \n\nरचनाकाल: अक्टूबर’१९३५\n\n","author":"सुमित्रानंदन पंत","title":"ताज \/ सुमित्रानंदन पंत"},{"poem":"द्रुत झरो जगत के जीर्ण पत्र! \nहे स्रस्त-ध्वस्त! हे शुष्क-शीर्ण! \nहिम-ताप-पीत, मधुवात-भीत, \nतुम वीत-राग, जड़, पुराचीन!!  \nनिष्प्राण विगत-युग! मृतविहंग! \nजग-नीड़, शब्द औ' श्वास-हीन, \nच्युत, अस्त-व्यस्त पंखों-से तुम \nझर-झर अनन्त में हो विलीन!  \nकंकाल-जाल जग में फैले \nफिर नवल रुधिर,-पल्लव-लाली! \nप्राणों की मर्मर से मुखरित \nजीव की मांसल हरियाली!  \nमंजरित विश्व में यौवन के \nजग कर जग का पिक, मतवाली \nनिज अमर प्रणय-स्वर मदिरा से \nभर दे फिर नव-युग की प्याली!\n\nरचनाकाल: फरवरी’१९३४\n\n","author":"सुमित्रानंदन पंत","title":"द्रुत झरो \/ सुमित्रानंदन पंत"},{"poem":"मेरे आँगन में, (टीले पर है मेरा घर) \nदो छोटे-से लड़के आ जाते है अकसर! \nनंगे तन, गदबदे, साँबले, सहज छबीले, \nमिट्टी के मटमैले पुतले, - पर फुर्तीले।  \n\nजल्दी से टीले के नीचे उधर, उतरकर \nवे चुन ले जाते कूड़े से निधियाँ सुन्दर- \nसिगरेट के खाली डिब्बे, पन्नी चमकीली, \nफीतों के टुकड़े, तस्वीरे नीली पीली \nमासिक पत्रों के कवरों की, औ\\' बन्दर से \nकिलकारी भरते हैं, खुश हो-हो अन्दर से। \nदौड़ पार आँगन के फिर हो जाते ओझल \nवे नाटे छः सात साल के लड़के मांसल  \n\nसुन्दर लगती नग्न देह, मोहती नयन-मन, \nमानव के नाते उर में भरता अपनापन! \nमानव के बालक है ये पासी के बच्चे \nरोम-रोम मावन के साँचे में ढाले सच्चे! \nअस्थि-मांस के इन जीवों की ही यह जग घर, \nआत्मा का अधिवास न यह- वह सूक्ष्म, अनश्वर! \nन्यौछावर है आत्मा नश्वर रक्त-मांस पर, \nजग का अधिकारी है वह, जो है दुर्बलतर!  \n\nवह्नि, बाढ, उल्का, झंझा की भीषण भू पर \nकैसे रह सकता है कोमल मनुज कलेवर? \nनिष्ठुर है जड़ प्रकृति, सहज भुंगर जीवित जन, \nमानव को चाहिए जहाँ, मनुजोचित साधन! \nक्यों न एक हों मानव-मानव सभी परस्पर \nमानवता निर्माण करें जग में लोकोत्तर। \nजीवन का प्रासाद उठे भू पर गौरवमय, \nमानव का साम्राज्य बने, मानव-हित निश्चय।  \n\nजीवन की क्षण-धूलि रह सके जहाँ सुरक्षित, \nरक्त-मांस की इच्छाएँ जन की हों पूरित! \n-मनुज प्रेम से जहाँ रह सके,-मावन ईश्वर! \nऔर कौन-सा स्वर्ग चाहिए तुझे धरा पर?\n\n","author":"सुमित्रानंदन पंत","title":"दो लड़के \/ सुमित्रानंदन पंत"},{"poem":"ओ रभाती नदियों, \nबेसुध \nकहाँ भागी जाती हो? \nवंशी-रव \nतुम्हारे ही भीतर है!  \n\nओ, फेन-गुच्छ \nलहरों की पूँछ उठाए \nदौड़ती नदियो,  \n\nइस पार उस पार भी देखो,- \nजहाँ फूलों के कूल \nसुनहरे धान से खेत हैं।  \n\nकल-कल छल-छल \nअपनी ही विरह व्यथा \nप्रीति कथा कहती  \nमत चली जाओ!  \n\nसागर ही तुम्हारा सत्य नहीं \nवह तो गतिमय स्त्रोत की तरह\n\n","author":"सुमित्रानंदन पंत","title":"धेनुएँ \/ सुमित्रानंदन पंत"},{"poem":"फैली खेतों में दूर तलक \nमख़मल की कोमल हरियाली, \nलिपटीं जिससे रवि की किरणें \nचाँदी की सी उजली जाली!  \nतिनकों के हरे हरे तन पर\nहिल हरित रुधिर है रहा झलक,\nश्यामल भू तल पर झुका हुआ\nनभ का चिर निर्मल नील फलक।\n\nरोमांचित-सी लगती वसुधा \nआयी जौ गेहूँ में बाली,\nअरहर सनई की सोने की \nकिंकिणियाँ हैं शोभाशाली।\nउड़ती भीनी तैलाक्त गन्ध,\nफूली सरसों पीली-पीली, \nलो, हरित धरा से झाँक रही \nनीलम की कलि, तीसी नीली।\n\nरँग रँग के फूलों में रिलमिल \nहँस रही संखिया मटर खड़ी।\nमख़मली पेटियों सी लटकीं \nछीमियाँ, छिपाए बीज लड़ी।\nफिरती हैं रँग रँग की तितली\nरंग रंग के फूलों पर सुन्दर,\nफूले फिरते हों फूल स्वयं\nउड़ उड़ वृंतों से वृंतों पर।\n\nअब रजत-स्वर्ण मंजरियों से \nलद गईं आम्र तरु की डाली।\nझर रहे ढाँक, पीपल के दल, \nहो उठी कोकिला मतवाली।\nमहके कटहल, मुकुलित जामुन, \nजंगल में झरबेरी झूली।\nफूले आड़ू, नीबू, दाड़िम, \nआलू, गोभी, बैंगन, मूली।\n\nपीले मीठे अमरूदों में \nअब लाल लाल चित्तियाँ पड़ीं, \nपक गये सुनहले मधुर बेर, \nअँवली से तरु की डाल जड़ीं।\nलहलह पालक, महमह धनिया, \nलौकी औ' सेम फली, फैलीं, \nमख़मली टमाटर हुए लाल, \nमिरचों की बड़ी हरी थैली।\n\nगंजी को मार गया पाला, \nअरहर के फूलों को झुलसा, \nहाँका करती दिन भर बन्दर \nअब मालिन की लड़की तुलसा। \nबालाएँ गजरा काट-काट, \nकुछ कह गुपचुप हँसतीं किन किन, \nचाँदी की सी घंटियाँ तरल \nबजती रहतीं रह रह खिन खिन। \n\nछायातप के हिलकोरों में\nचौड़ी हरीतिमा लहराती,\nईखों के खेतों पर सुफ़ेद\nकाँसों की झंड़ी फहराती।\nऊँची अरहर में लुका-छिपी\nखेलतीं युवतियाँ मदमाती,\nचुंबन पा प्रेमी युवकों के\nश्रम से श्लथ जीवन बहलातीं।\n\nबगिया के छोटे पेड़ों पर \nसुन्दर लगते छोटे छाजन, \nसुंदर, गेहूँ की बालों पर \nमोती के दानों-से हिमकन। \nप्रात: ओझल हो जाता जग, \nभू पर आता ज्यों उतर गगन, \nसुंदर लगते फिर कुहरे से \nउठते-से खेत, बाग़, गृह, वन। \n\nबालू के साँपों से अंकित\nगंगा की सतरंगी रेती\nसुंदर लगती सरपत छाई\nतट पर तरबूज़ों की खेती।\nअँगुली की कंघी से बगुले\nकलँगी सँवारते हैं कोई,\nतिरते जल में सुरख़ाब, पुलिन पर\nमगरौठी रहती सोई।\n\nडुबकियाँ लगाते सामुद्रिक,\nधोतीं पीली चोंचें धोबिन,\nउड़ अबालील, टिटहरी, बया,\nचाहा चुगते कर्दम, कृमि, तृन।\nनीले नभ में पीलों के दल\nआतप में धीरे मँडराते,\nरह रह काले, भूरे, सुफ़ेद\nपंखों में रँग आते जाते।\n\nलटके तरुओं पर विहग नीड़ \nवनचर लड़कों को हुए ज्ञात, \nरेखा-छवि विरल टहनियों की \nठूँठे तरुओं के नग्न गात।\nआँगन में दौड़ रहे पत्ते, \nघूमती भँवर सी शिशिर वात। \nबदली छँटने पर लगती प्रिय \nऋतुमती धरित्री सद्य स्नात।  \n\nहँसमुख हरियाली हिम-आतप \nसुख से अलसाए-से सोये, \nभीगी अँधियाली में निशि की \nतारक स्वप्नों में-से-खोये,-- \nमरकत डिब्बे सा खुला ग्राम-- \nजिस पर नीलम नभ आच्छादन,-- \nनिरुपम हिमान्त में स्निग्ध शांत \nनिज शोभा से हरता जन मन!  \n\nरचनाकाल: फ़रवरी’ ४०\n\n","author":"सुमित्रानंदन पंत","title":"ग्राम श्री \/ सुमित्रानंदन पंत"},{"poem":"जन पर्व मकर संक्रांति आज\nउमड़ा नहान को जन समाज\nगंगा तट पर सब छोड़ काज।\n\nनारी नर कई कोस पैदल\nआरहे चले लो, दल के दल,\nगंगा दर्शन को पुण्योज्वल!\n\nलड़के, बच्चे, बूढ़े, जवान,\nरोगी, भोगी, छोटे, महान,\nक्षेत्रपति, महाजन औ’ किसान।\n\nदादा, नानी, चाचा, ताई,\nमौसा, फूफी, मामा, माई,\nमिल ससुर, बहू, भावज, भाई।\n\nगा रहीं स्त्रियाँ मंगल कीर्तन,\nभर रहे तान नव युवक मगन,\nहँसते, बतलाते बालक गण।\n\nअतलस, सिंगी, केला औ’ सन\nगोटे गोखुरू टँगे,--स्त्री जन\nपहनीं, छींटें, फुलवर, साटन।\n\nबहु काले, लाल, हरे, नीले,\nबैगनीं, गुलाबी, पट पीले,\nरँग रँग के हलके, चटकीले।\n\nसिर पर है चँदवा शीशफूल,\nकानों में झुमके रहे झूल,\nबिरिया, गलचुमनी, कर्णफूल।\n\nमाँथे के टीके पर जन मन,\nनासा में नथिया, फुलिया, कन,\nबेसर, बुलाक, झुलनी, लटकन।\n\nगल में कटवा, कंठा, हँसली,\nउर में हुमेल, कल चंपकली।\nजुगनी, चौकी, मूँगे नक़ली।\n\nबाँहों में बहु बहुँटे, जोशन,\nबाजूबँद, पट्टी, बाँक सुषम,\nगहने ही गँवारिनों के धन!\n\nकँगने, पहुँची, मृदु पहुँचों पर\nपिछला, मँझुवा, अगला क्रमतर,\nचूड़ियाँ, फूल की मठियाँ वर।\n\nहथफूल पीठ पर कर के धर,\nउँगलियाँ मुँदरियों से सब भर,\nआरसी अँगूठे में देकर—\n\nवे कटि में चल करधनी पहन,\nपाँवों में पायज़ेब, झाँझन,\nबहु छड़े, कड़े, बिछिया शोभन,--\n\nयों सोने चाँदी से झंकृत,\nजातीं वे पीतल गिलट खचित,\nबहु भाँति गोदना से चित्रित।\n\nये शत, सहस्र नर नारी जन\nलगते प्रहृष्ट सब, मुक्त, प्रमन, \nहैं आज न नित्य कर्म बंधन!\n\nविश्वास मूढ़, निःसंशय मन,\nकरने आये ये पुण्यार्जन,\nयुग युग से मार्ग भ्रष्ट जनगण।\n\nइनमें विश्वास अगाध, अटल,\nइनको चाहिए प्रकाश नवल,\nभर सके नया जो इनमें बल!\n\nये छोटी बस्ती में कुछ क्षण\nभर गये आज जीवन स्पंदन,—\nप्रिय लगता जनगण सम्मेलन।\n\nरचनाकाल: फ़रवरी’ ४०\n\n","author":"सुमित्रानंदन पंत","title":"नहान \/ सुमित्रानंदन पंत"},{"poem":"अब आधा जल निश्चल, पीला,-- \nआधा जल चंचल औ’, नीला-- \nगीले तन पर मृदु संध्यातप \nसिमटा रेशम पट सा ढीला।  \n... ... ... ...  \nऐसे सोने के साँझ प्रात, \nऐसे चाँदी के दिवस रात, \nले जाती बहा कहाँ गंगा \nजीवन के युग क्षण,-- किसे ज्ञात!  \n\nविश्रुत हिम पर्वत से निर्गत, \nकिरणोज्वल चल कल ऊर्मि निरत, \nयमुना, गोमती आदी से मिल \nहोती यह सागर में परिणत।  \n\nयह भौगोलिक गंगा परिचित, \nजिसके तट पर बहु नगर प्रथित, \nइस जड़ गंगा से मिली हुई \nजन गंगा एक और जीवित!  \n\nवह विष्णुपदी, शिव मौलि स्रुता, \nवह भीष्म प्रसू औ’ जह्नु सुता, \nवह देव निम्नगा, स्वर्गंगा, \nवह सगर पुत्र तारिणी श्रुता।  \n\nवह गंगा, यह केवल छाया, \nवह लोक चेतना, यह माया, \nवह आत्म वाहिनी ज्योति सरी, \nयह भू पतिता, कंचुक काया।  \n\nवह गंगा जन मन से नि:सृत, \nजिसमें बहु बुदबुद युग नर्तित, \nवह आज तरंगित, संसृति के \nमृत सैकत को करने प्लावित।  \n\nदिशि दिशि का जन मत वाहित कर, \nवह बनी अकूल अतल सागर, \nभर देगी दिशि पल पुलिनों में \nवह नव नव जीवन की मृद् उर्वर!  \n... ...  ...  ... ...  \nअब नभ पर रेखा शशि शोभित,\nगंगा का जल श्यामल, कम्पित, \nलहरों पर चाँदी की किरणें \nकरतीं प्रकाशमय कुछ अंकित!\n\nरचनाकाल: फ़रवरी’ ४०\n\n","author":"सुमित्रानंदन पंत","title":"गंगा \/ सुमित्रानंदन पंत"},{"poem":"अररर.......\nमचा खूब हुल्लड़ हुड़दंग,\nधमक धमाधम रहा मृदंग,\nउछल कूद, बकवाद, झड़प में\nखेल रही खुल हृदय उमंग\nयह चमार चौदस का ढंग।\n\nठनक कसावर रहा ठनाठन,\nथिरक चमारिन रही छनाछन,\nझूम झूम बाँसुरी करिंगा\nबजा रहा बेसुध सब हरिजन,\nगीत नृत्य के सँग है प्रहसन!\n\nमजलिस का मसख़रा करिंगा\nबना हुआ है रंग बिरंगा,\nभरे चिरकुटों से वह सारी\nदेह हँसाता खूब लफंगा,\nस्वाँग युद्ध का रच बेढंगा!\n\nबँधा चाम का तवा पीठ पर,\nपहुँचे पर बद्धी का हंटर,\nलिये हाथ में ढ़ाल, टेड़ही\nदुमुहा सी बलखाई सुन्दर—\nइतराता वह बन मुरलीधर!\n\nज़मीदार पर फबती कसता,\nबाम्हन ठाकुर पर है हँसता,\nबालों में वक्रोक्ति काकु औ’\nश्लेश बोल जाता वह सस्ता,\nकल काँटा को कह कलकत्ता।\n\nघमासान हो रहा है समर,\nउसे बुलाने आये अफ़सर,\nगोला फट कर आँख उड़ा दे,\nछिपा हुआ वह, उसे यही डर,\nखौफ़ न मरने का रत्ती भर।\n\nकाका, उसका है साथी नट,\nगदके उस पर जमा पटापट,\nउसे टोकता,—गोली खाकर\nआँख जायगी, क्यों बे नटखट?\nभुन न जायगा भुनगे सा झट?’\n\nगोली खाई ही हैं!’ ’चल हट!’\n’कई—भाँग की!’ वाः, मेरे भट!’\n’सच काका!’ भगवान राम\nसीसे की गोली!’ ’रामधे?’ ’विकट!’\nगदका उस पर पड़ता चटपट।\n\nवह भी फ़ौरन बद्धी कसकर\nकाका को देता प्रत्युतर,\nखेत रह गए जब सब रण में\nतब वह निधड़क, गुस्से में भर,\nलड़ने को निकला था बाहर!\n\nलट्टू उसके गुन पर हरिजन,\nछेड़ रहा वंशी फिर मोहन,\nतिरछी चितवन से जन मन हर\nइठला रही चमारिन छन छन,\nठनक कसावर बजता ठन ठन!\n\nये समाज के नीच अधम जन,\nनाच कूद कर बहलाते मन,\nवर्णों के पद दलित चरण ये\nमिटा रहे निज कसक औ’ कुढ़न\nकर उच्छृंखलता, उद्धतपन।\n\nअररर..........\nशोर, हँसी, हुल्लड़, हुड़दंग,\nधमक रहा धाग्ड़ांग मृदंग,\nमार पीट बकवास झड़प में\nरंग दिखाती महुआ, भंग\nयह चमार चौदस का ढंग!\n\nरचनाकाल: जनवरी’ ४०\n\n","author":"सुमित्रानंदन पंत","title":"चमारों का नाच \/ सुमित्रानंदन पंत"},{"poem":"रंग रंग के चीरों से भर अंग, चीरवासा-से,\nदैन्य शून्य में अप्रतिहत जीवन की अभिलाषा-से,\nजटा घटा सिर पर, यौवन की श्मश्रु छटा आनन पर,\nछोटी बड़ी तूँबियाँ, रँग रँग की गुरियाँ सज तन पर,\nहुलस नृत्य करते तुम, अटपट धर पटु पद, उच्छृंखल\nआकांक्षा से समुच्छ्वसित जन मन का हिला धरातल!\n\nफड़क रहे अवयव, आवेश विवश मुद्राएँ अंकित;\nप्रखर लालसा की ज्वालाओं सी अंगुलियाँ कंपित;\nऊष्ण देश के तुम प्रगाढ़ जीवनोल्लास-से निर्भर,\nबर्हभार उद्दाम कामना के से खुले मनोहर!\nएक हाथ में ताम्र डमरु धर, एक शिवा की कटि पर,\nनृत्य तरंगित रुद्ध पूर-से तुम जन मन के सुखकर!\n\nवाद्यों के उन्मत्त घोष से, गायन स्वर से कंपित\nजन इच्छा का गाढ़ चित्र कर हृदय पटल पर अंकित,\nखोल गए संसार नया तुम मेरे मन में, क्षण भर\nजन संस्कृति का तिग्म स्फीत सौन्दर्य स्वप्न दिखला कर!\nयुग युग के सत्याभासों से पीड़ित मेरा अन्तर\nजन मानव गौरव पर विस्मित: मैं भावी चिन्तनपर!\n\nरचनाकाल: फ़रवरी’ ४०\n\n","author":"सुमित्रानंदन पंत","title":"कहारों का रुद्र नृत्य \/ सुमित्रानंदन पंत"},{"poem":"भारत माता \nग्रामवासिनी।\nखेतों में फैला है श्यामल\nधूल भरा मैला सा आँचल,\nगंगा यमुना में आँसू जल,\nमिट्टी कि प्रतिमा \nउदासिनी।\n\nदैन्य जड़ित अपलक नत चितवन,\nअधरों में चिर नीरव रोदन,\nयुग युग के तम से विषण्ण मन,\nवह अपने घर में \nप्रवासिनी।\n\nतीस कोटि संतान नग्न तन,\nअर्ध क्षुधित, शोषित, निरस्त्र जन,\nमूढ़, असभ्य, अशिक्षित, निर्धन,\nनत मस्तक \nतरु तल निवासिनी!\n\nस्वर्ण शस्य पर -पदतल लुंठित,\nधरती सा सहिष्णु मन कुंठित,\nक्रन्दन कंपित अधर मौन स्मित,\nराहु ग्रसित\nशरदेन्दु हासिनी।\n\nचिन्तित भृकुटि क्षितिज तिमिरांकित,\nनमित नयन नभ वाष्पाच्छादित,\nआनन श्री छाया-शशि उपमित,\nज्ञान मूढ़ \nगीता प्रकाशिनी!\n\nसफल आज उसका तप संयम,\nपिला अहिंसा स्तन्य सुधोपम,\nहरती जन मन भय, भव तम भ्रम,\nजग जननी \nजीवन विकासिनी।\n\nरचनाकाल: जनवरी’ ४०\n\n","author":"सुमित्रानंदन पंत","title":"भारतमाता \/ सुमित्रानंदन पंत"},{"poem":"भ्रम, भ्रम, भ्रम,--\nघूम घूम भ्रम भ्रम रे चरख़ा\nकहता: ’मैं जन का परम सखा,\nजीवन का सीधा सा नुसख़ा—\nश्रम, श्रम, श्रम!’\n\nकहता: ’हे अगणित दरिद्रगण!\nजिनके पास न अन्न, धन, वसन,\nमैं जीवन उन्नति का साधन-\nक्रम, क्रम, क्रम!’\n\nभ्रम, भ्रम, भ्रम,--\n’धुन रुई, निर्धनता दो धुन,\nकात सूत, जीवन पट लो बुन;\nअकर्मण्य, सिर मत धुन, मत धुन,\nथम, थम, थम!’\n\n’नग्न गात यदि भारत मा का,\nतो खादी समृद्धि की राका,\nहरो देश की दरिद्रता का\nतम, तम, तम!’\n\nभ्रम, भ्रम, भ्रम,--\nकहता चरख़ा प्रजातंत्र से;\n’मैं कामद हूँ सभी मंत्र से’;\nकहता हँस आधुनिक यंत्र से,\n’नम, नम, नम!’\n\n’सेवक पालक शोषित जन का,\nरक्षक मैं स्वदेश के धन का,\nकातो हे, काटो तन मन का\nभ्रम, भ्रम, भ्रम,--\n\nरचनाकाल: दिसंबर’ ३९\n\n","author":"सुमित्रानंदन पंत","title":"चरख़ा गीत \/ सुमित्रानंदन पंत"},{"poem":"निर्वाणोन्मुख आदर्शों के अंतिम दीप शिखोदय!--\nजिनकी ज्योति छटा के क्षण से प्लावित आज दिगंचल,-- \nगत आदर्शों का अभिभव ही मानव आत्मा की जय,\nअत: पराजय आज तुम्हारी जय से चिर लोकोज्वल!\n\nमानव आत्मा के प्रतीक! आदर्शों से तुम ऊपर, \nनिज उद्देश्यों से महान, निज यश से विशद, चिरंतन; \nसिद्ध नहीं, तुम लोक सिद्धि के साधक बने महत्तर, \nविजित आज तुम नर वरेण्य, गणजन विजयी साधारण! \n\nयुग युग की संस्कृतियों का चुन तुमने सार सनातन \nनव संस्कृति का शिलान्यास करना चाहा भव शुभकर,\nसाम्राज्यों ने ठुकरा दिया युगों का वैभव पाहन--\nपदाघात से मोह मुक्त हो गया आज जन अन्तर! \n\nदलित देश के दुर्दम नेता, हे ध्रुव, धीर, धुरंधर, \nआत्म शक्ति से दिया जाति शव को तुमने जीवन बल; \nविश्व सभ्यता का होना था नखशिख नव रूपांतर, \nराम राज्य का स्वप्न तुम्हारा हुआ न यों ही निष्फल!\n\nविकसित व्यक्तिवाद के मूल्यों का विनाश था निश्चय, \nवृद्ध विश्व सामंत काल का था केवल जड़ खँडहर! \nहे भारत के हृदय! तुम्हारे साथ आज नि:संशय \nचूर्ण हो गया विगत सांस्कृतिक हृदय जगत का जर्जर!\n\nगत संस्कृतियों का आदर्शों का था नियत पराभव, \nवर्ग व्यक्ति की आत्मा पर थे सौध धाम, जिनके स्थित;\nतोड़ युगों के स्वर्ण पाश अब मुक्त हो रहा मानव,\nजन मानवता की भव संस्कृति आज हो रही निर्मित!\n\nकिए प्रयोग नीति सत्यों के तुमने जन जीवन पर,\nभावादर्श न सिद्ध कर सके सामूहिक-जीवन-हित;\nअधोमूल अश्वत्थ विश्व, शाखाएँ संस्कृतियाँ वर,\nवस्तु विभव पर ही जनगण का भाव विभव अवलंबित!\n\nवस्तु सत्य का करते भी तुम जग में यदि आवाहन,\nसब से पहले विमुख तुम्हारे होता निर्धन भारत;\nमध्य युगों की नैतिकता में पोषित शोषित-जनगण\nबिना भाव-स्वप्नों को परखे कब हो सकते जाग्रत?\n\nसफल तुम्हारा सत्यान्वेषण, मानव सत्यान्वेषक!\nधर्म, नीति के मान अचिर सब, अचिर शास्त्र, दर्शन मत,\nशासन जन गण तंत्र अचिर-युग स्थितियाँ जिनकी प्रेषक,\nमानव गुण, भव रूप नाम होते परिवर्तित युगपत!\n\nपूर्ण पुरुष, विकसित मानव तुम, जीवन सिद्ध अहिंसक,\nमुक्त-हुए-तुम-मुक्त-हुए-जन, हे जग वंद्य महात्मन्!\nदेख रहे मानव भविष्य तुम मनश्चक्षु बन अपलक,\nधन्य, तुम्हारे श्री चरणों से धरा आज चिर पावन!\n\nरचनाकाल: दिसंबर’ ३९\n\n","author":"सुमित्रानंदन पंत","title":"महात्मा जी के प्रति \/ सुमित्रानंदन पंत"},{"poem":"जन भारत हे!\nभारत हे!\n\nस्वर्ग स्तंभवत् गौरव मस्तक\nउन्नत हिमवत् हे,\nजन भारत हे,\nजाग्रत् भारत हे!\n\nगगन चुंबि विजयी तिरंग ध्वज\nइंद्रचापमत् हे,\nकोटि कोटि हम श्रम जीवी सुत\nसंभ्रम युत नत हे,\nसर्व एक मत, एक ध्येय रत,\nसर्व श्रेय व्रत हे,\nजन भारत हे,\nजाग्रत् भारत हे!\n\nसमुच्चरित शत शत कंठो से\nजन युग स्वागत हे,\nसिन्धु तरंगित, मलय श्वसित,\nगंगाजल ऊर्मि निरत हे,\nशरद इंदु स्मित अभिनंदन हित,\nप्रतिध्वनित पर्वत हे,\nस्वागत हे, स्वागत हे,\nजन भारत हे,\nजाग्रत् भारत हे!\n\nस्वर्ग खंड षड ऋतु परिक्रमित,\nआम्र मंजरित, मधुप गुंजरित,\nकुसुमित फल द्रुम पिक कल कूजित\nउर्वर, अभिमत हे,\nदश दिशि हरित शस्य श्री हर्षित\nपुलक राशिवत् हे,\nजन भारत हे,\nजाग्रत् भारत हे!\n\nजाति धर्म मत, वर्ग श्रेणि शत,\nनीति रीति गत हे\nमानवता में सकल समागत\nजन मन परिणत हे,\nअहिंसास्त्र जन का मनुजोचित\nचिर अप्रतिहत हे,\nबल के विमुख, सत्य के सन्मुख\nहम श्रद्धानत हे,\nजन भारत हे,\nजाग्रत् भारत हे!\n\nकिरण केलि रत रक्त विजय ध्वज\nयुग प्रभातमत् हे,\nकीर्ति स्तंभवत् उन्नत मस्तक\nप्रहरी हिमवत् हे,\nपद तल छू शत फेनिलोर्मि फन\nशेषोदधि नत हे,\nवर्ग मुक्त हम श्रमिक कृषिक जन\nचिर शरणागत हे,\nजन भारत हे,\nजाग्रत् भारत हे!\n\nरचनाकाल: जनवरी’ ४०\n\n","author":"सुमित्रानंदन पंत","title":"राष्ट्र गान \/ सुमित्रानंदन पंत"},{"poem":"राम राम,\nहे ग्राम देवता, भूति ग्राम!\nतुम पुरुष पुरातन,  देव सनातन, पूर्णकाम,\nशिर पर शोभित वर छत्र तड़ित स्मित घन श्याम,\nवन पवन मर्मरित-व्यजन, अन्न फल श्री ललाम।\n\nतुम कोटि बाहु, वर हलधर, वृष वाहन बलिष्ठ,\nमित असन, निर्वसन, क्षीणोदर, चिर सौम्य शिष्ट;\nशिर स्वर्ण शस्य मंजरी मुकुट, गणपति वरिष्ठ,\nवाग्युद्ध वीर, क्षण क्रुद्ध धीर, नित कर्म निष्ठ।\n\nपिक वयनी मधुऋतु से प्रति वत्सर अभिनंदित,\nनव आम्र मंजरी मलय तुम्हें करता अर्पित।\nप्रावृट्‍ में तव प्रांगण घन गर्जन से हर्षित,\nमरकत कल्पित नव हरित प्ररोहों में पुलकित!\n\nशशि मुखी शरद करती परिक्रमा कुंद स्मित,\nवेणी में खोंसे काँस, कान में कुँई लसित।\nहिम तुमको करता तुहिन मोतियों से भूषित,\nबहु सोन कोक युग्मों से तव सरि-सर कूजित।\n\nअभिराम तुम्हारा बाह्य रूप, मोहित कवि मन,\nनभ के नीलम संपुट में तुम मरकत शोभन!\nपर, खोल आज निज अंतःपुर के पट गोपन\nचिर मोह मुक्त कर दिया, देव! तुमने यह जन!\n\nराम राम,\nहे ग्राम देवता,  रूढ़ि धाम!\nतुम स्थिर, परिवर्तन रहित, कल्पवत्‌ एक याम,\nजीवन संघर्षण विरत, प्रगति पथ के विराम,\nशिक्षक तुम, दस वर्षों से मैं सेवक, प्रणाम।\n\nकवि अल्प, उडुप मति, भव तितीर्षु,--दुस्तर अपार,\nकल्पना पुत्र मैं,  भावी द्रष्टा, निराधार,\nसौन्दर्य स्वप्नचर,-- नीति दंडधर तुम उदार,\nचिर परम्परा के रक्षक, जन हित मुक्त द्वार।\n\nदिखलाया तुमने भारतीयता का स्वरूप,\nजन मर्यादा का स्रोत शून्य चिर अंध कूप,\nजग से अबोध, जानता न था मैं छाँह धूप,\nतुम युग युग के जन विश्वासों के जीर्ण स्तूप!\n\nयह वही अवध! तुलसी की संस्कृति का निवास!\nश्री राम यहीं करते जन मानस में विलास!\nअह, सतयुग के खँडहर का यह दयनीय ह्रास!\nवह अकथनीय मानसिक दैन्य का बना ग्रास!!\n\nये श्रीमानों के भवन आज साकेत धाम!\nसंयम तप के आदर्श बन गए भोग काम!\nआराधित सत्व यहाँ, पूजित धन, वंश, नाम!\nयह विकसित व्यक्तिवाद की संस्कृति! राम राम!!\n\nश्री राम रहे सामंत काल के ध्रुव प्रकाश,\nपशुजीवी युग में नव कृषि संस्कृति के विकास;\nकर सके नहीं वे मध्य युगों का तम विनाश,\nजन रहे सनातनता के तब से क्रीत दास!\n\nपशु-युग में थे गणदेवों के पूजित पशुपति,\nथी रुद्रचरों से कुंठित कृषि युग की उन्नति ।\nश्री राम रुद्र की शिव में कर जन हित परिणति,\nजीवित कर गए अहल्या को, थे सीतापति!\n\nवाल्मीकि बाद आए श्री व्यास जगत वंदित,\nवह कृषि संस्कृति का चरमोन्नत युग था निश्चित;\nबन गए राम तब कृष्ण, भेद मात्रा का मित,\nवैभव युग की वंशी से कर जन मन मोहित।\n\nतब से युग युग के हुए चित्रपट परिवर्तित,\nतुलसी ने कृषि मन युग अनुरूप किया निर्मित।\nखोगया सत्य का रूप, रह गया नामामृत,\nजन समाचरित वह सगुण बन गया आराधित!\n\nगत सक्रिय गुण बन रूढ़ि रीति के जाल गहन \nकृषि प्रमुख देश के लिए होगए जड़ बंधन।\nजन नही, यंत्र जीवनोपाय के अब वाहन,\nसंस्कृति के केन्द्र न वर्ग अधिप, जन साधारण!\n\nउच्छिष्ट युगों का आज सनातनवत्‌ प्रचलित,\nबन गईं चिरंतन रीति नीतियाँ, -- स्थितियाँ मृत।\nगत संस्कृतियाँ थी विकसित वर्ग व्यक्ति आश्रित,\nतब वर्ग व्यक्ति गुण, जन समूह गुण अब विकसित।\n\nअति-मानवीय था निश्चित विकसित व्यक्तिवाद,\nमनुजों में जिसने भरा देव पशु का प्रमाद।\nजन जीवन बना न विशद, रहा वह निराह्लाद,\nविकसित नर नर-अपवाद नही, जन-गुण-विवाद।\n\nतब था न वाष्प, विद्युत का जग में हुआ उदय,\nये मनुज यंत्र, युग पुरुष सहस्र हस्त बलमय।\nअब यंत्र मनुज के कर पद बल, सेवक समुदय,\nसामंत मान अब व्यर्थ,-- समृद्ध विश्व अतिशय।\n\nअब मनुष्यता को नैतिकता पर पानी जय,\nगत वर्ग गुणों को जन संस्कृति में होना लय;\nदेशों राष्ट्रों को मानव जग बनना निश्चय,\nअंतर जग को फिर लेना वहिर्जगत आश्रय।\n\nराम राम,\nहे ग्राम्य देवता, यथा नाम ।\nशिक्षक हो तुम, मै शिष्य, तुम्हें सविनय प्रणाम।\nविजया, महुआ, ताड़ी, गाँजा पी सुबह शाम\nतुम समाधिस्थ नित रहो, तुम्हें जग से न काम!\n\nपंडित, पंडे, ओझा, मुखिया औ' साधु, संत\nदिखलाते रहते तुम्हें स्वर्ग अपवर्ग पंथ।\nजो था, जो है, जो होगा,--सब लिख गए ग्रंथ,\nविज्ञान ज्ञान से बड़े तुम्हारे मंत्र तंत्र।\n\nयुग युग से जनगण, देव! तुम्हारे पराधीन,\nदारिद्र्य दुःख के कर्दम में कृमि सदृश लीन!\nबहु रोग शोक पीड़ित, विद्या बल बुद्धि हीन,\nतुम राम राज्य के स्वप्न देखते उदासीन!\n\nजन अमानुषी आदर्शो के तम से कवलित,\nमाया उनको जग, मिथ्या जीवन, देह अनित;\nवे चिर निवृत्ति के भोगी,--त्याग विराग विहित,\nनिज आचरणों में नरक जीवियों तुल्य पतित!\n\nवे देव भाव के प्रेमी,--पशुओं से कुत्सित,\nनैतिकता के पोषक,-- मनुष्यता से वंचित,\nबहु नारी सेवी,- - पतिव्रता ध्येयी निज हित,\nवैधव्य विधायक,-- बहु विवाह वादी निश्चित।\n\nसामाजिक जीवन के अयोग्य, ममता प्रधान,\nसंघर्षण विमुख,  अटल उनको विधि का विधान।\nजग से अलिप्त वे, पुनर्जन्म का उन्हें ध्यान,\nमानव स्वभाव के द्रोही, श्वानों के समान।\n\nराम राम,\nहे ग्राम देव, लो हृदय थाम,\nअब जन स्वातंत्र्य युद्ध की जग में धूम धाम।\nउद्यत जनगण युग क्रांति के लिए बाँध लाम,\nतुम रूढ़ि रीति की खा अफ़ीम, लो चिर विराम!\n\nयह जन स्वातंत्र्य नही, जनैक्य का वाहक रण,\nयह अर्थ राजनीतिक न, सांस्कृति संघर्षण।\nयुग युग की खंड मनुजता, दिशि दिशि के जनगण\nमानवता में मिल रहे,-- ऐतिहासिक यह क्षण!\n\nनव मानवता में जाति वर्ग होंगे सब क्षय,\nराष्ट्रों के युग वृत्तांश परिधि मे जग की लय।\nजन आज अहिंसक, होंगे कल स्नेही, सहृदय,\nहिन्दु, ईसाई, मुसलमान,--मानव निश्चय।\n\nमानवता अब तक देश काल के थी आश्रित,\nसंस्कृतियाँ सकल परिस्थितियों से थीं पीड़ित।\nगत देश काल मानव के बल से आज विजित,\nअब खर्व विगत नैतिकता, मनुष्यता विकसित।\n\nछायाएँ हैं संस्कृतियाँ, मानव की निश्चित,\nवह केन्द्र, परिस्थितियों के गुण उसमें बिम्बित।\nमानवी चेतना खोल युगों के गुण कवलित\nअब नव संस्कृति के वसनों से होगी भूषित।\n\nविश्वास धर्म, संस्कृतियाँ, नीति रीतियाँ गत\nजन संघर्षण में होगी ध्वंस, लीन, परिणत।\nबंधन विमुक्त हो मानव आत्मा अप्रतिहत\nनव मानवता का सद्य करेगी युग स्वागत।\n\nराम राम,\nहे ग्राम देवता, रूढ़िधाम!\nतुम पुरुष पुरातन, देव सनातन, पूर्ण काम,\nजड़वत्, परिवर्तन शून्य, कल्प शत एक याम,\nशिक्षक हो तुम, मैं शिष्य, तुम्हें शत शत प्रणाम।\n\nरचनाकाल: जनवरी’ ४०\n\n","author":"सुमित्रानंदन पंत","title":"ग्राम देवता \/ सुमित्रानंदन पंत"},{"poem":"सिमटा पंख साँझ की लाली\nजा बैठी अब तरु शिखरों पर,\nताम्रपर्ण पीपल से, शतमुख\nझरते चंचल स्वर्णिम निर्झर।\nज्योति स्तंभ सा धँस सरिता में\nसूर्य क्षितिज पर होता ओझल,\nबृहद्‌ जिह्म विश्लथ कैंचुल सा\nलगता चितकबरा गंगाजल।\n\nधूपछाँह के रँग की रेती\nअनिल ऊर्मियों से सर्पांकित,\nनील लहरियों में लोड़ित\nपीला जल रजत जलद से बिम्बित।\nसिकता, सलिल, समीर सदा से\nस्नेह पाश में बँधे समुज्वल,\nअनिल पिघल कर सलिल,\nसलिल ज्यों गति द्रव खो बन गया लवोपल!\n\nशंख घंट बजते मंदिर में,\nलहरों में होता लय-कंपन,\nदीप शिखा सा ज्वलित कलश\nनभ में उठकर करता नीरांजन।\nतट पर बगुलों सी वृद्धाएँ,\nविधवाएँ जप ध्यान में मगन,\nमंथर धारा में बहता\nजिनका अदृश्य गति अंतर रोदन।\n\nदूर, तमस रेखाओं सी,\nउड़ते पंखों की गति सी चित्रित\nसोन खगों की पाँति\nआर्द्र ध्वनि से नीरव नभ करती मुखरित।\nस्वर्ण चूर्ण सी उड़ती गोरज\nकिरणों की बादल सी जल कर,\nसनन् तीर सा जाता नभ में\nज्योतित पंखों कंठो का स्वर।\n\nलौटे खग, गाएँ घर लौटीं,\nलौटे कृषक श्रांत श्लथ डग धर,\nछिपे गृहों में म्लान चराचर,\nछाया भी हो गई अगोचर।\nलौट पैंठ से व्यापारी भी\nजाते घर, उस पार नाव पर,\nऊँटों, घोड़ों के सँग बैठे\nख़ाली बोरों पर, हुक्क़ा भर।\n\nजाड़ों की सूनी द्वाभा में\nझूल रही निशि छाया गहरी,\nडूब रहे निष्प्रभ विषाद में\nखेत, बाग़, गृह, तरु, तट, लहरी।\nबिरहा गाते गाड़ी वाले,\nभूँक भूँक कर लड़ते कूकर,\nहुआ हुआ करते सियार\nदेते विषण्ण निशि बेला को स्वर!\n\nमाली की मँड़ई से उठ,\nनभ-के-नीचे-नभ-सी धूमाली\nमंद पवन में तिरती\nनीली रेशम की सी हलकी जाली।\nबत्ती जला दुकानों में\nबैठे सब क़स्बे के व्यापारी,\nमौन मंद आभा में\nहिम की ऊँघ रही लंबी अँधियारी।\n\nधुँआ अधिक देती है\nटिन की ढिबरी, कम करती उजियाला,\nमन से कढ़ अवसाद श्रांति\nआँखों के आगे बुनती जाला।\nछोटी सी बस्ती के भीतर\nलेन देन के थोथे सपने\nदीपक के मंडल में मिलकर\nमँडराते घिर सुख दुख अपने।\n\nकँप कँप उठते लौ के सँग\nकातर उर क्रंदन, मूक निराशा,\nक्षीण ज्योति ने चुपके ज्यों\nगोपन मन को दे दी हो भाषा।\nलीन हो गई क्षण में बस्ती,\nमिट्टी खपरे के घर आँगन,\nभूल गए लाला अपनी सुधि,\nभूल गया सब ब्याज, मूलधन!\n\nसकुची सी परचून किराने की ढेरी\nलग रहीं तुच्छतर,\nइस नीरव प्रदोष में आकुल\nउमड़ रहा अंतर जग बाहर!\nअनुभव करता लाला का मन\nछोटी हस्ती का सस्तापन,\nजाग उठा उसमें मानव,\nऔ’ असफल जीवन का उत्पीड़न।\n\nदैन्य दुःख अपमान ग्लानि\nचिर क्षुधित पिपासा, मृत अभिलाषा,\nबिना आय की क्लांति बन रही\nउसके जीवन की परिभाषा।\nजड़ अनाज के ढेर सदृश ही\nवह दिन भर बैठा गद्दी पर\nबात बात पर झूठ बोलता\nकौड़ी की स्पर्धा में मर मर।\n\nफिर भी क्या कुटुंब पलता है?\nरहते स्वच्छ सुघर सब परिजन?\nबना पारहा वह पक्का घर?\nमन में सुख है? जुटता है धन?\nखिसक गई कंधो से कथड़ी,\nठिठुर रहा अब सर्दी से तन,\nसोच रहा बस्ती का बनिया\nघोर विवशता का निज कारण!\n\nशहरी बनियों सा वह भी उठ\nक्यों बन जाता नहीं महाजन?\nरोक दिए हैं किसने उसकी\nजीवन उन्नति के सब साधन?\nयह क्या संभव नहीं,\nव्यवस्था में जग की कुछ हो परिवर्तन?\nकर्म और गुण के समान ही\nसकल आय व्यय का हो वितरण?\n\nघुसे घरौंदों में मिट्टी के\nअपनी अपनी सोच रहे जन,\nक्या ऐसा कुछ नहीं,\nफूँक दे जो सबमें सामूहिक जीवन?\nमिलकर जन निर्माण करें जग,\nमिलकर भोग करें जीवन का,\nजन विमुक्त हों जन शोषण से,\nहो समाज अधिकारी धन का?\n\nदरिद्रता पापों की जननी,\nमिटें जनों के पाप, ताप, भय,\nसुंदर हों अधिवास, वसन, तन,\nपशु पर फिर मानव की हो जय?\nव्यक्ति नहीं, जग की परिपाटी\nदोषी जन के दुःख क्लेश की,\nजन का श्रम जन में बँट जाए,\nप्रजा सुखी हो देश देश की!\n\nटूट गया वह स्वप्न वणिक का,\nआई जब बुढ़िया बेचारी\nआध पाव आटा लेने,--\nलो, लाला ने फिर डंडी मारी!\nचीख़ उठा घुघ्घू डालों में,\nलोगों ने पट दिए द्वार पर,\nनिगल रहा बस्ती को धीरे\nगाढ़ अलस निद्रा का अजगर!\n\nरचनाकाल: दिसंबर’ ३९\n\n","author":"सुमित्रानंदन पंत","title":"संध्या के बाद \/ सुमित्रानंदन पंत"},{"poem":"पूस: निशा का प्रथम प्रहर: खिड़की से बाहर\nदूर क्षितिज तक स्तब्ध आम्र वन सोया: क्षण भर\nदिन का भ्रम होता: पूनो ने तृण तरुओं पर\nचाँदी मढ़ दी है, भू को स्वप्नों से जड़कर!\nचारु चंद्रिकातप से पुलकित निखिल धरातल\nचमक रहा है, ज्यों जल में बिम्बित जग उज्वल!\n\nस्पष्ट दीखते,--खिड़की की जाली में विजड़ित\nकटहल, लीची, आम,--घूक गेंदुर से कंपित;\nफाटक औ हाते के खंभे, बगिया के पथ,\nआधी जगत कुँए की, कुरिया की छाजन श्लथ;\nअस्पताल का भाग, मेहराबें, दरवाज़े,\nस्फटिक सदृश जो चमक रहे चूने से ताज़े।\nऔ’,--टेढ़ी मेढ़ी दिगंत रेखा के ऊपर\nपास पास दो पेड़ ताड़ के खड़े मनोहर!\n\nआधी खिड़की पर अगणित ताराओं से स्मित\nहरित धरा के ऊपर नीलांबर छायांकित।\nकचपचिया (कृत्तिका) सामने शोभित सुंदर\nमोती के गुच्छे सी: भरणी ज्यों त्रिकोण वर!\nपास रोहिणी, प्रिय मिलनातुर, बाँह खोलकर,\nसेंदुर की बेंदी दे, जुड़ुओं को गोदी भर।\nलुब्ध दृष्टि लुब्धक, समीप ही, छोड़ रहा शर\nआदि काल से मृग पर: मृग शिर सहज मनोहर!\n\nउधर जड़े पुखराज लाल-से गुरु औ मंगल\nसाथ साथ, जिनमें अवश्य गुरु सबसे उज्वल!\nहस्ता है प्रत्यक्ष: कठिन वृश्चिक का मिलना,\nवह शायद आर्द्रा, कहता हिमजल सा हिलना।\nज्योति फेन सी स्वर्गंगा नभ बीच तरंगित,\nपरियों की माया सरसी सी छायालोकित;\nज्वलित पुंज ताराओं के वाष्पों से सस्मित,\nनीलम के नभ में रत्नक प्रभ पुल सी निर्मित।\n\nखोज रहा हूँ कहाँ उदित सप्तर्षि गगन में\nअरुंधती को लिए साथ, विस्मित-से मन में!\nप्रश्न चिह्न-से जो अनादि से नभ में अंकित,\nउत्तर में स्थिर ध्रुव की ओर किए चिर इंगित,\nपूछ रहे हों संसृति का रहस्य ज्यों अविदित,--\n'क्या है वह ध्रुव सत्य? गहन नभ जिससे ज्योतित!'\n\nज्योत्सना में विकसित सहस्रदल-भू पर, अंबर\nशोभित ज्यों लावण्य स्वप्न अपलक नयनों पर!\nयह प्रतिदिन का दृश्य नहीं, छल से वातायन\nआज खुल गया अप्सरियों के जग में मोहन!\n\nचिर परिचित माया बल से बन गए अपरिचित,\nनिखिल वास्तविक जगत कल्पना से ज्यों चित्रित!\nआज असुंदरता, कुरूपता भव से ओझल!\nसब कुछ सुंदर ही सुंदर, उज्वल ही उज्वल!\n\nएक शक्ति से, कहते, जग प्रपंच यह विकसित,\nएक ज्योति कर से समस्त जड़ चेतन निर्मित;\nसच है यह: आलोक पाश में बँधे चराचर\nआज आदि कारण की ओर खींचते अंतर!\n\nक्षुद्र आत्म-पर भूल, भूत सब हुए समन्वित,\nतृण, तरु से तारालि--सत्य है एक अखंडित!\nमानव ही क्यों इस असीम समता से वंचित?\nज्योति भीत, युग युग से तमस विमूढ़, विभाजित!!\n\nरचनाकाल: दिसंबर’ ३९\n\n","author":"सुमित्रानंदन पंत","title":"खिड़की से \/ सुमित्रानंदन पंत"},{"poem":"चाँदी की चौड़ी रेती,\nफिर स्वर्णिम गंगा धारा,\nजिसके निश्चल उर पर विजड़ित\nरत्न छाय नभ सारा!\n\nफिर बालू का नासा\nलंबा ग्राह तुंड सा फैला,\nछितरी जल रेखा--\nकछार फिर गया दूर तक मैला!\n\nजिस पर मछुओं की मँड़ई,\nऔ’ तरबूज़ों के ऊपर,\nबीच बीच में, सरपत के मूँठे\nखग-से खोले पर!\n\nपीछे, चित्रित विटप पाँति\nलहराई सांध्य क्षितिज पर,\nजिससे सट कर\nनील धूम्र रेखा ज्यों खिंची समांतर।\n\nबर्ह पुच्छ-से जलद पंख\nअंबर में बिखरे सुंदर\nरंग रंग की हलकी गहरी\nछायाएँ छिटका कर।\n\nसब से ऊपर निर्जन नभ में\nअपलक संध्या तारा,\nनीरव औ’ निःसंग,\nखोजता सा कुछ, चिर पथहारा!\n\nसाँझ,-- नदी का सूना तट,\nमिलता है नहीं किनारा,\nखोज रहा एकाकी जीवन\nसाथी, स्नेह सहारा!\n\nरचनाकाल: जनवरी’ ४०\n\n","author":"सुमित्रानंदन पंत","title":"रेखा चित्र \/ सुमित्रानंदन पंत"},{"poem":"दिन की इस विस्तृत आभा में, खुली नाव पर,\nआर पार के दृश्य लग रहे साधारणतर।\nकेवल नील फलक सा नभ, सैकत रजतोज्वल,\nऔर तरल विल्लौर वेश्मतल सा गंगा जल--\nचपल पवन के पदाचार से अहरह स्पंदित--\nशांत हास्य से अंतर को करते आह्लादित।\nमुक्त स्निग्ध उल्लास उमड़ जल हिलकोरों पर\nनृत्य कर रहा, टकरा पुलकित तट छोरों पर।\n\nयह सैकत तट पिघल पिघल यदि बन जाता जल\nबह सकती यदि धरा चूमती हुई दिगंचल,\nयदि न डुबाता जल, रह कर चिर मृदुल तरलतर,\nतो मै नाव छोड़, गंगा के गलित स्फटिक पर\nआज लोटता, ज्योति जड़ित लहरों सँग जी भर!\nकिरणों से खेलता मिचौंनी मैं लुक छिप कर,\nलहरों के अंचल में फेन पिरोता सुंदर,\nहँसता कल कल: मत्त नाचता, झूल पैंग भर!\n\nकैसा सुंदर होता, वदन न होता गीला,\nलिपटा रहता सलिल रेशमी पट सा ढीला!\nयह जल गीला नहीं, गलित नभ केवल चंचल,\nगीला लगता हमें, न भीगा हुआ स्वयं जल।\nहाँ, चित्रित-से लगते तृण-तरु भू पर बिम्बित,\nमेरे चल पद चूम धरणि हो उठती कंपित।\n\nएक सूर्य होता नभ में, सौ भू पर विजड़ित,\nसिहर सिहर क्षिति मारुत को करती आलिंगित।\nनिशि में ताराओं से होती धरा जब खचित\nस्वप्न देखता स्वर्ग लोक में मैं ज्योत्स्ना स्मित!\n\nगुन के बल चल रही प्रतनु नौका चढ़ाव पर,\nबदल रहे तट दृश्य चित्रपट पर ज्यों सुंदर।\nवह, जल से सट कर उड़ते है चटुल पनेवा,\nइन पंखो की परियों को चाहिए न खेवा!\nदमक रही उजियारी छाती, करछौंहे पर,\nश्याम घनों से झलक रही बिजली क्षण क्षण पर!\nउधर कगारे पर अटका है पीपल तरुवर\nलंबी, टेढ़ी जड़ें जटा सी छितरीं बाहर।\nलोट रहा सामने सूस पनडुब्बी सा तिर,\nपूँछ मार जल से चमकीली, करवट खा फिर।\n\nसोन कोक के जोड़े बालू की चाँदो पर\nचोंचों से सहला पर, क्रीड़ा करते सुखकर।\nबैठ न पातीं, चक्कर देतीं देव दिलाई,\nतिरती लहरों पर सुफ़ेद काली परछाँई।\nलो, मछरंगा उतर तीर सा नीचे क्षण मे,\nपकड़ तड़पती मछली को, उड़ गया गगन में।\nनरकुल सी चोंचें ले चाहा फिरते फर्‌ फर्‌।\nमँडराते सुरख़ाब व्योम में, आर्त नाद कर,- -\nकाले, पीले, खैरे, बहुरंगे चित्रित पर\nचमक रहे बारी बारी स्मित आभा से भर!\n\nवह, टीले के ऊपर, तूँबी सा, बबूल पर,\nसरपत का घोंसला बया का लटका सुंदर!\nदूर उधर, जंगल में भीटा एक मनोहर\nदिखलाई देता है वन-देवों का सा घर।\nजहाँ खेलते छायातप, मारुत तरु-मर्मर,\nस्वप्न देखती विजन शांति में मौन दोपहर!\nवन की परियाँ धूपछाँह की साड़ी पहने\nजहाँ विचरतीं चुनने ऋतु कुसुमों के गहने।\n\nवहाँ मत्त करती मन नव मुकुलों की सौरभ,\nगुंजित रहता सतत द्रुमों का हरित श्वसित नभ!\nवहाँ गिलहरी दौड़ा करती तरु डालों पर\nचंचल लहरी सी, मृदु रोमिल पूँछ उठा कर।\nऔर वन्य विहगों-कीटों के सौ सौ प्रिय स्वर\nगीत वाद्य से बहलाते शोकाकुल अंतर।\n\nवहीं कहीं, जी करता, मैं जाकर छिप जाऊँ,\nमानव जग के क्रंदन से छुटकारा पाऊँ।\nप्रकृति नीड़ मे व्योम खगों के गाने गाऊँ,\nअपने चिर स्नेहातुर उर की व्यथा भुलाऊँ!\n\nरचनाकाल: जनवरी’ ४०\n\n","author":"सुमित्रानंदन पंत","title":"दिवा स्वप्न \/ सुमित्रानंदन पंत"},{"poem":"नव वसंत की रूप राशि का ऋतु उत्सव यह उपवन,\nसोच रहा हूँ, जन जग से क्या सचमुच लगता शोभन!\nया यह केवल प्रतिक्रिया, जो वर्गों के संस्कृत जन\nमन में जागृत करते, कुसुमित अंग, कंटकावृत मन!\n\nरंग रंग के खिले फ़्लॉक्स, वरवीना, छपे डियांथस,\nनत दृग ऐटिह्रिनम, तितली सी पेंज़ी, पॉपी सालस;\nहँसमुख कैंडीटफ्ट, रेशमी चटकीले नैशटरशम,\nखिली स्वीट पी,- - एवंडंस, फ़िल वास्केट औ’ ब्लू बैंटम।\nदुहरे कार्नेशंस, स्वीट सुलतान सहज रोमांचित,\nऊँचे हाली हॉक, लार्कस्पर पुष्प स्तंभ से शोभित।\n\nफूले बहु मख़मली, रेशमी, मृदुल गुलाबों के दल,\nधवल मिसेज एंड्रू कार्नेगी, ब्रिटिश क्वीन हिम उज्वल।\nजोसेफ़ हिल, सनबर्स्ट पीत, स्वर्णिम लेडी हेलिंडन,\nग्रेंड मुगल, रिचमंड, विकच ब्लैक प्रिंस नील लोहित तन।\nफ़ेअरी क्वीन, मार्गेरेट मृदु वीलियम शीन चिर पाटल,\nबटन रोज़ बहु लाल, ताम्र, माखनी रंग के कोमल।\n\nविविध आयताकार, वर्ग षट्कोण क्यारियाँ सुषमित,\nवर्तुल, अंडाकृति, नव रुचि से कटी छँटी, दूर्वावृत।\nचित्रित-से उपवन में शत रंगो में आतप-छाया,\nसुरभि श्वसित मारुत, पुलकित कुसुमों की कंपित काया।\nनव वसंत की श्री शोभा का दर्पण सा यह उपवन,\nसोच रहा हूँ, क्या विवर्ण जन जग से लगता शोभन!\n\nइस मटमैली पृथ्वी ने सतरंगी रवि किरणों से\nखींच लिए किस माया बल से सब रँग आभरणों से।\nयुग युग से किन सूक्ष्म बीज कोषों से विकसित होकर\nराशि राशि ये रूप रंग भू पर हो रहे निछावर!\nजीवन ये भर सके नहीं मृन्मय तन में धरती के,\nसुंदरता के सब प्रयोग लग रहे प्रकृति के फीके!\n\nजग विकास क्रम में सुंदरता कब की हुई पराजित,\nतितली, पक्षी, पुष्प वर्ग इसके प्रमाण हैं जीवित।\nहृदय नहीं इस सुंदरता के, भावोन्मेष न मन में,\nअंगों का उल्लास न चिर रहता, कुम्हलाता क्षण में!\nहुआ सृष्टि में बुद्ध हॄदय जीवों का तभी पदार्पण,\nजड़ सुंदरता को निसर्ग कर सका न आत्म समर्पण,\nमानव उर में भर ममत्व जीवों के जीवन के प्रति\nचिर विकास प्रिय प्रकृति देखती तब से मानव परिणति।\n\nआज मानवी संस्कृतियाँ हैं वर्ग चयन से पीड़ित,\nपुष्प पक्षियों सी वे अपने ही विकास में सीमित।\nइस विशाल जन जीवन के जग से हो जाति विभाजित\nव्यापक मनुष्यत्व से वे सब आज हो रहीं वंचित!\nहृदय हीन, अस्तित्व मुग्ध ये वर्गों के जन निश्चित,\nवेश वसन भूषित बहु पुष्प-वनस्पतियों से शोभित!\nहुआ कभी सौन्दर्य कला युग अंत प्रकृति जीवन में,\nमानव जग से जाने को वह अब युग परिवर्तन में।\n\nहृदय, प्रेम के पूर्ण हृदय से निखिल प्रकृति जग शासित,\nजीव प्रेम के सन्मुख रे जीवन सौन्दर्य पराजित!\nनव वसंत की वर्ग कला का दर्शन गृह यह उपवन,\nसोच रहा हूँ विश्री जन जग से लगता क्या शोभन!\n\nरचनाकाल: फ़रवरी’ ४०\n\n","author":"सुमित्रानंदन पंत","title":"सौन्दर्य कला \/ सुमित्रानंदन पंत"},{"poem":"कुल वधुओं सी अयि सलज्ज, सुकुमार!\nशयन कक्ष, दर्शन गृह की श्रृंगार!\nउपवन के यत्नों से पोषित.\nपुष्प पात्र में शोभित, रक्षित,\nकुम्हलाती जाती हो तुम, निज शोभा ही के भार!\nकुल वधुओं सी अयि सलज्ज, सुकुमार!\n\nसुभग रेशमी वसन तुम्हारे\nसुरँग, सुरुचिमय,--\nअपलक रहते लोचन!\nफूट फूट अंगों से सारे\nसौरभ अतिशय\nपुलकित कर देती मन!\nउन्नत वर्ग वृंत पर निर्भर,\nतुम संस्कृत हो, सहज सुघर,\nऔ’ निश्चय वानस्पत्य चयन में\nदोनों निर्विशेष हो सुंदर!\nनिबल शिराओं में, मृदु तन में\nबहती युग युग से जीवन के सूक्ष्म रुधिर की धार!\nकुल वधुओं सी अयि सलज्ज, सुकुमार!\n\nमृदुल मलय के स्नेह स्पर्श से\nहोता तन  में कंपन,\nजीवन के ऐश्वर्य हर्ष से\nकरता उर नित नर्तन,--\nकेवल हास विलास मयी तुम\nशोभा ही में शोभन,\nप्रणय कुंज में साँझ प्रात\nकरती हो गोपन कूजन!\nजग से चिर अज्ञात,\nतुम्हें बाँधे निकुंज गृह द्वार!\nकुल वधुओं सी अयि सलज्ज, सुकुमार!\n\nहाय, न क्या आंदोलित होता\nहृदय तुम्हारा\nसुन जगती का क्रंदन?\nक्षुधित व्यथित मानव रोता\nजीवन पथ हारा\nसह दुःसह उत्पीड़न!\nछोड़ स्वर्ण पिंजर\nन निकल आओगी बाहर\nखोल वंश अवगुंठन?\nयुग युग से दुख कातर\nद्वार खड़े नारी नर\nदेते तुम्हें निमंत्रण!\nजग प्रांगण में क्या न करोगी तुम जन हित अभिसार?\nकुल वधुओं सी अयि सलज्ज, सुकुमार!\n\nक्या न बिछाओगी जन पथ पर\nस्नेह सुरभि मय\nपलक पँखड़ियो के दल?\nस्निग्ध दृष्टि से जन मन हर\nआँचल से ढँक दोगी न शूल चय?\nजर्जर मानव पदतल!\nक्या न करोगी जन स्वागत\nसस्मित मुख से?\nहोने को आज युगान्तर!\nशोषित दलित हो रहे जाग्रत,\nउनके सुख से\nसमुच्छ्वसित क्या नहीं तुम्हारा अंतर?\nक्या न, विजय से फूल, बनोगी तुम जन उर का हार?\nकुल वधुओं सी अयि सलज्ज, सुकुमार!\n\nहाय, नहीं करुणा ममता है मन में कही तुम्हारे!\nतुम्हें बुलाते\nरोते गाते\nयुग युग से जन हारे!\nऊँची डाली से तुम क्षण भर\nनहीं उतर सकती जन भू पर!\nफूली रहती\nभूली रहती \nशोभा ही के मारे!\nकेवल हास विलास मयी तुम!\nकेवल मनोभिलाष मयी तुम!\nविभव भोग उल्लास मयी तुम!\nतुमको अपनाने के सारे\nव्यर्थ प्रयत्न हमारे!\nबधिरा तुम निष्ठुरा,-- जनों की विफल सकल मनुहार!\nकुल वधुओं सी अयि सलज्ज सुकुमार!\n\nरचनाकाल: फ़रवरी’ ४०\n\n","author":"सुमित्रानंदन पंत","title":"स्वीट पी के प्रति \/ सुमित्रानंदन पंत"},{"poem":"तुम भाव प्रवण हो।\nजीवन पिय हो, सहनशील सहृदय हो, कोमल मन हो।\nग्राम तुम्हारा वास रूढ़ियों का गढ़ है चिर जर्जर,\nउच्च वंश मर्यादा केवल स्वर्ण-रत्नप्रभ पिंजर।\nजीर्ण परिस्थितियाँ ये तुम में आज हो रहीं बिम्बित,\nसीमित होती जाती हो तुम, अपने ही में अवसित।\nतुम्हें तुम्हारा मधुर शील कर रहा अजान पराजित,\nवृद्ध हो रही हो तुम प्रतिदिन नहीं हो रही विकसित।\n\nनारी की सुंदरता पर मैं होता नहीं विमोहित,\nशोभा का ऐश्वर्य मुझे करता अवश्य आनंदित।\nविशद स्त्रीत्व का ही मैं मन में करता हूँ निज पूजन,\nजब आभा देही नारी आह्लाद प्रेम कर वर्षण\nमधुर मानवी की महिमा से भू को करती पावन।\nतुम में सब गुण हैं: तोड़ो अपने भय कल्पित बन्धन,\nजड़ समाज के कर्दम से उठ कर सरोज सी ऊपर,\nअपने अंतर के विकास से जीवन के दल दो भर।\nसत्य नहीं बाहर: नारी का सत्य तुम्हारे भीतर,\nभीतर ही से करो नियंत्रित जीवन को, छोड़ो डर।\n\nरचनाकाल: दिसम्बर’ ३९\n\n","author":"सुमित्रानंदन पंत","title":"कला के प्रति \/ सुमित्रानंदन पंत"},{"poem":"यदि स्वर्ग कहीं है पृथ्वी पर, तो वह नारी उर के भीतर,\nदल पर दल खोल हृदय के अस्तर\nजब  बिठलाती   प्रसन्न  होकर\nवह अमर प्रणय  के शतदल  पर!\n\nमादकता जग में कहीं अगर, वह नारी अधरों में सुखकर,\nक्षण में प्राणों की पीड़ा हर,\nनव जीवन  का दे  सकती वर\nवह अधरों पर धर मदिराधर।\n\nयदि कहीं नरक है इस भू पर, तो वह भी नारी के अन्दर,\nवासनावर्त में डाल प्रखर\nवह अंध गर्त में चिर दुस्तर\nनर को ढकेल सकती सत्वर!\n\n","author":"सुमित्रानंदन पंत","title":"स्त्री \/ सुमित्रानंदन पंत"},{"poem":"पशुओं से मृदु चर्म, पक्षियों से ले प्रिय रोमिल पर,\nऋतु कुसुमों से सुरँग सुरुचिमय चित्र वस्त्र ले सुंदर,\nसुभग रूज़, लिप स्टिक, ब्रौ स्टिक, पौडर से कर मुख रंजित,\nअंगराग, क्यूटेक्स अलक्तक से बन नख शिख शोभित;\n’सागर तल से ले मुक्ताफल, खानों से मणि उज्वल’,\nरजत स्वर्ण में अंकित तुम फिरती अप्सरि सी चंचल।\n\nशिक्षित तुम संस्कृत, युग के सत्याभासों से पोषित,\nसमकक्षिणी नरों की तुम, निज द्वन्द्व मूल्य पर गर्वित।\nनारी की सौन्दर्य मधुरिमा औ’ महिमा से मंडित,\nतुम नारी उर की विभूति से, हृदय सत्य से वंचित!\nप्रेम, दया, सहृदयता, शील, क्षमा, पर दुख कातरता,\nतुममें तप, संयम, सहिष्णुता नहीं त्याग, तत्परता।\n\nलहरी सी तुम चपल लालसा श्वास वायु से नर्तित,\nतितली सी तुम फूल फूल पर मँडराती मधुक्षण हित!\nमार्जारी तुम, नहीं प्रेम को करती आत्म समर्पण,\nतुम्हें सुहाता रंग प्रणय, धन पद मद, आत्म प्रदर्शन!\nतुम सब कुछ हो, फूल, लहर, तितली, विहगी, मार्जारी,\nआधुनिके, तुम अगर नहीं कुछ, नहीं सिर्फ़ तुम नारी!\n\nरचनाकाल: फ़रवरी’ ४०\n\n","author":"सुमित्रानंदन पंत","title":"आधुनिका \/ सुमित्रानंदन पंत"},{"poem":"नारी की संज्ञा भुला, नरों के संग बैठ,\nचिर जन्म सुहृद सी जन हृदयों में सहज पैठ,\nजो बँटा रही तुम जग जीवन का काम काज\nतुम प्रिय हो मुझे: न छूती तुमको काम लाज।\n\nसर से आँचल खिसका है,--धूल भरा जूड़ा,--\nअधखुला वक्ष,--ढोती तुम सिर पर धर कूड़ा;\nहँसती, बतलाती सहोदरा सी जन जन से,\nयौवन का स्वास्थ्य झलकता आतप सा तन से।\n\nकुल वधू सुलभ संरक्षणता से हो वंचित,\nनिज बंधन खो, तुमने स्वतंत्रता की अर्जित।\nस्त्री नहीं, बन गई आज मानवी तुम निश्चित,\nजिसके प्रिय अंगो को छू अनिलातप पुलकित!\n\nनिज द्वन्द्व प्रतिष्ठा भूल जनों के बैठ साथ,\nजो बँटा रही तुम काम काज में मधुर हाथ,\nतुमने निज तन की तुच्छ कंचुकी को उतार\nजग के हित खोल दिए नारी के हृदय द्वार!\n\nरचनाकाल: फ़रवरी’ ४०\n\n","author":"सुमित्रानंदन पंत","title":"मज़दूरनी के प्रति \/ सुमित्रानंदन पंत"},{"poem":"हाय, मानवी रही न नारी लज्जा से अवगुंठित,\nवह नर की लालस प्रतिमा, शोभा सज्जा से निर्मित!\nयुग युग की वंदिनी, देह की कारा में निज सीमित,\nवह अदृश्य अस्पृश्य विश्व को, गृह पशु सी ही जीवित!\n\nसदाचार की सीमा उसके तन से है निर्धारित,\nपूत योनि वह: मूल्य चर्म पर केवल उसका अंकित;\nअंग अंग उसका नर के वासना चिह्न से मुद्रित,\nवह नर की छाया, इंगित संचालित, चिर पद लुंठित!\n\nवह समाज की नहीं इकाई,--शून्य समान अनिश्चित,\nउसका जीवन मान मान पर नर के है अवलंबित।\nमुक्त हृदय वह स्नेह प्रणय कर सकती नहीं प्रदर्शित,\nदृष्टि, स्पर्श संज्ञा से वह होजाती सहज कलंकित!\n\nयोनि नहीं है रे नारी, वह भी मानवी प्रतिष्ठित,\nउसे पूर्ण स्वाधीन करो, वह रहे न नर पर अवसित।\nद्वन्द्व क्षुधित मानव समाज पशु जग से भी है गर्हित,\nनर नारी के सहज स्नेह से सूक्ष्म वृत्ति हों विकसित।\n\nआज मनुज जग से मिट जाए कुत्सित, लिंग विभाजित\nनारी नर की निखिल क्षुद्रता, आदिम मानों पर स्थित।\nसामूहिक-जन-भाव-स्वास्थ्य से जीवन हो मर्यादित,\nनर नारी की हृदय मुक्ति से मानवता हो संस्कृत।\n\nरचनाकाल: दिसंबर’ ३९\n\n","author":"सुमित्रानंदन पंत","title":"नारी \/ सुमित्रानंदन पंत"},{"poem":"धिक रे मनुष्य, तुम स्वच्छ, स्वस्थ, निश्छल चुंबन\nअंकित कर सकते नहीं प्रिया के अधरों पर?\nमन में लज्जित, जन से शंकित, चुपके गोपन\nतुम प्रेम प्रकट करते हो नारी से, कायर!\nक्या गुह्य, क्षुद्र ही बना रहेगा, बुद्धिमान!\nनर नारी का स्वाभाविक, स्वर्गिक आकर्षण?\nक्या मिल न सकेंगे प्राणों से प्रेमार्त प्राण\nज्यों मिलते सुरभि समीर, कुसुम अलि, लहर किरण?\nक्या क्षुधा तृषा औ’ स्वप्न जागरण सा सुन्दर\nहै नहीं काम भी नैसर्गिक, जीवन द्योतक?\nबन जाता अमृत न देह-गरल छू प्रेम-अधर?\nउज्वल करता न प्रणय सुवर्ण, तन का पावक?\n\nपशु पक्षी से फिर सीखो प्रणय कला, मानव!\nजो आदि जीव, जीवन संस्कारों से प्रेरित,\nखग युग्म गान गा करते मधुर प्रणय अनुभव,\nमृग मिथुन शृंग से अंगो को कर मृदु मर्दित!\nमत कहो मांस की दुर्बलता, हे जीव प्रवर!\nहै पुण्य तीर्थ नर नारी जन का हृदय मिलन,\nआनंदित होओ, गर्वित, यह जीवन का वर,\nगौरव दो द्वन्द्व प्रणय को, पृथ्वी हो पावन!\n\nरचनाकाल: दिसंबर’ ३९\n\n","author":"सुमित्रानंदन पंत","title":"द्वन्द्व प्रणय \/ सुमित्रानंदन पंत"},{"poem":"समर भूमि पर मानव शोणित से रंजित निर्भीक चरण धर,\nअभिनंदित हो दिग घोषित तोपों के गर्जन से प्रलयंकर,\nशुभागमन नव वर्ष कर रहा, हालाडोला पर चढ़ दुर्धर,\nवृहद विमानों के पंखो से बरसा कर विष वह्नि निरंतर!\n\nइधर अड़ा साम्राज्यवाद, शत शत विनाश के ले आयोजन,\nउधर प्रतिक्रिया रुद्ध शक्तियाँ क्रुद्ध दे रहीं युद्ध निमंत्रण!\nसत्य न्याय के बाने पहने, सत्व लुब्ध लड़ रहे राष्ट्रगण,\nसिन्धु तरंगों पर क्रय विक्रय स्पर्धा उठ गिर करती नर्तन!\nधू-धू करती वाष्प शक्ति, विद्युत ध्वनि करती दीर्ण दिगंतर,\nध्वंस भ्रंश करते विस्फोटक धनिक सभ्यता के गढ़ जर्जर!\nतुमुल वर्ग संघर्ष में निहित जनगण का भविष्य लोकोत्तर,\nइंद्रचाप पुल सा नव वत्सर शोभित प्रलय प्रभ मेघों पर!\n\nआओ हे दुर्धर्ष वर्ष! आओ विनाश के साथ नव सृजन,\nविंश शताब्दी का महान विज्ञान ज्ञान ले, उत्तर यौवन!\n\nरचनाकाल: जनवरी’ ४०\n\n","author":"सुमित्रानंदन पंत","title":"१९४० \/ सुमित्रानंदन पंत"},{"poem":"तुम धन्य, वस्त्र व्यवसाय कला के सूत्रधार,\nबर्बर जन के तन से हर वल्कल, चर्म भार,\nतुमने आदिम मानव की हर नव द्वन्द्व लाज,\nबन शीत ताप हित कवच, बचाया जन समाज।\nतकली, चरख़े, करघे से अब आधुनिक यंत्र,\nतुम बने: यंत्र बल पर ही मानव लोक तंत्र\nस्थापित करने को अब: मानवता का विकास\nयंत्रों के संग हुआ, सिखलाता नृ-इतिहास।\n\nजड़ नहीं यंत्र: वे भाव रूप: संस्कृति द्योतक:\nवे विश्व शिराएँ, निखिल सभ्यता के पोषक।\nरेडियो, तार औ’ फ़ोन,--वाष्प, जल, वायु यान,\nमिट गया दिशावधि का जिनसे व्यवधान मान,--\nधावित जिनमें दिशि दिशि का मन,--वार्ता, विचार,\nसंस्कृति, संगीत,--गगन में झंकृत निराकार।\n\nजीवन सौन्दर्य प्रतीक यंत्र: जन के शिक्षक:\nयुग क्रांति प्रवर्तक औ’ भावी के पथ दर्शक।\nवे कृत्रिम, निर्मित नहीं, जगत क्रम में विकसित,\nमानव भी यंत्र, विविध युग स्थितियों में वर्धित।\nदार्शनिक सत्य यह नहीं,--यंत्र जड़, मानव कृत,\nवे हैं अमूर्त: जीवन विकास की कृति निश्चित।\n\nरचनाकाल: फ़रवरी’ ४०\n\n","author":"सुमित्रानंदन पंत","title":"सूत्रधार \/ सुमित्रानंदन पंत"},{"poem":"राजनीति का प्रश्न नहीं रे आज जगत के सन्मुख,\nअर्थ साम्य भी मिटा न सकता मानव जीवन के दुख।\nव्यर्थ सकल इतिहासों, विज्ञानों का सागर मंथन,\nवहाँ नहीं युग लक्ष्मी, जीवन सुधा, इंदु जन मोहन!\n\nआज वृहत सांस्कृतिक समस्या जग के निकट उपस्थित,\nखंड मनुजता को युग युग की होना है नव निर्मित,\nविविध जाति, वर्गों, धर्मों को होना सहज समन्वित,\nमध्य युगों की नैतिकता को मानवता में विकसित।\n\nजग जीवन के अंतर्मुख नियमों से स्वयं प्रवर्तित\nमानव का अवचेतन मन हो गया आज परिवर्तित।\nवाह्य चेतनाओं में उसके क्षोभ, क्रांति, उत्पीड़न,\nविगत सभ्यता दंत शून्य फणि सी करती युग नर्तन!\n\nव्यर्थ आज राष्ट्रों का विग्रह, औ’ तोपों का गर्जन,\nरोक न सकते जीवन की गति शत विनाश आयोजन।\nनव प्रकाश में तमस युगों का होगा स्वयं निमज्जित,\nप्रतिक्रियाएँ विगत गुणों की होंगी शनैः पराजित!\n\nरचनाकाल: जनवरी’ ४०\n\n","author":"सुमित्रानंदन पंत","title":"संस्कृति का प्रश्न \/ सुमित्रानंदन पंत"},{"poem":"कृषि युग से वाहित मानव का सांस्कृतिक हृदय\nजो गत समाज की रीति नीतियों का समुदय,\nआचार विचारों में जो बहु देता परिचय,\nउपजाता मन में सुख दुख, आशा, भय, संशय,\nजो भले बुरे का ज्ञान हमें देता निश्चित\nसामंत जगत में हुआ मनुज के वह निर्मित।\n\nउन युग स्थितियों का आज दृश्य पट परिवर्तित,\nप्रस्तर युग की सभ्यता हो रही अब अवसित।\nजो अंतर जग था वाह्य जगत पर अवलंबित\nवह बदल रहा युगपत युग स्थितियों से प्रेरित।\nबहु जाति धर्म औ’ नीति कर्म में पा विकास\nगत सगुण आज लय होने को: औ’ नव प्रकाश\nनव स्थितियों के सर्जन से हो अब शनैः उदय\nबन रहा मनुज की नव आत्मा, सांस्कृतिक हृदय।\n\nरचनाकाल: फ़रवरी’ ४०\n\n","author":"सुमित्रानंदन पंत","title":"सांस्कृतिक हृदय \/ सुमित्रानंदन पंत"},{"poem":"सारा भारत है आज एक रे महा ग्राम!\nहैं मानचित्र ग्रामों के, उसके प्रथित नगर\nग्रामीण हृदय में उसके शिक्षित संस्कृत नर,\nजीवन पर जिनका दृष्टि कोण प्राकृत, बर्बर,\nवे सामाजिक जन नहीं, व्यक्ति हैं अहंकाम।\n\nहै वही क्षुद्र चेतना, व्यक्तिगत राग द्वेष,\nलघु स्वार्थ वही, अधिकार सत्व तृष्णा अशेष,\nआदर्श, अंधविश्वास वही,--हो सभ्य वेश,\nसंचालित करते जीवन जन का क्षुधा काम।\n\nवे परंपरा प्रेमी, परिवर्तन से विभीत,\nईश्वर परोक्ष से ग्रस्त, भाग्य के दास क्रीत,\nकुल जाति कीर्ति प्रिय उन्हें, नहीं मनुजत्व प्रीत,\nभव प्रगति मार्ग में उनके पूर्ण धरा विराम।\n\nलौकिक से नहीं, अलौकिक से है उन्हें प्रीति,\nवे पाप पुण्य संत्रस्त, कर्म गति पर प्रतीति\nउपचेतन मन से पीड़ित, जीवन उन्हें ईति,\nहै स्वर्ग मुक्ति कामना, मर्त्य से नहीं काम।\n\nआदिम मानव करता अब भी जन में निवास,\nसामूहिक संज्ञा का जिसकी न हुआ विकास,\nजन जीवी जन दारिद्रय दुःख के बने ग्रास,\nपरवशा यहाँ की चर्म सती ललना ललाम!\n\nजन द्विपद: कर सके देश काल को नहीं विजित,\nवे वाष्प वायु यानों से हुए नहीं विकसित,\nवे वर्ग जीव, जिनसे जीवन साधन अधिकृत,\nलालायित करते उन्हें वही धन, धरणि, धाम।\n\nललकार रहा जग को भौतिक विज्ञान आज,\nमानव को निर्मित करना होगा नव समाज,\nविद्युत औ’ वाष्प करेंगे जन निर्माण काज,\nसामूहिक मंगल हो समान: समदृष्टि राम!\n\nरचनाकाल: दिसंबर’ ३९\n\n","author":"सुमित्रानंदन पंत","title":"भारत ग्राम \/ सुमित्रानंदन पंत"},{"poem":"आज भी सुंदरता के स्वप्न\nहृदय में भरते मधु गुंजार,\nवर्ग कवियों ने जिनको गूँथ\nरचा भू स्वर्ग, स्वर्ण संसार!\n\nआज भी आदर्शों के सौध\nमुग्ध करते जन मन अनजान,\nदेश देशों के कालि’ दास\nगा चुके जिनके गौरव गान!\n\nमुहम्मद, ईशा, मूसा, बुद्ध\nकेन्द्र संस्कृतियों के, श्री राम,\nहृदय में श्रद्धा, संभ्रम, भक्ति\nजगाते,--विकसित व्यक्ति ललाम!\n\nधर्म, बहु दर्शन, नीति, चरित्र\nसूक्ष्म चिर का गाते इतिहास,\nव्यवस्थाएँ, संस्थाएँ, तंत्र\nबाँधते मन बन स्वर्णिम पाश!\n\nआज पर, जग जीवन का चक्र\nदिशा गति बदल चुका अनिवार,\nसिन्धु में जन युग के उद्दाम\nउठ रहा नव्य शक्ति का ज्वार!\n\nआज मानव जीवन का सत्य\nधर रहा नये रूप आकार,\nआज युग का गुण है--जन-रूप,\nरूप-जन संस्कृति के आधार!\n\nस्थूल, जन आदर्शों की सृष्टि\nकर रही नव संस्कृति निर्माण,\nस्थूल--युग का शिव, सुंदर, सत्य,\nस्थूल ही सूक्ष्म आज, जन-प्राण!\n\nरचनाकाल: दिसंबर’ ३९\n\n","author":"सुमित्रानंदन पंत","title":"स्वप्न और सत्य \/ सुमित्रानंदन पंत"},{"poem":"चरमोन्नत जग में जब कि आज विज्ञान ज्ञान,\nबहु भौतिक साधन, यंत्र यान, वैभव महान,\nसेवक हैं विद्युत वाष्प शक्ति: धन बल नितांत,\nफिर क्यों जग में उत्पीड़न? जीवन यों अशांत?\n\nमानव नें पाई देश काल पर जय निश्चय,\nमानव के पास नहीं मानव का आज हृदय!\nचर्वित उसका विज्ञान ज्ञान: वह नहीं पचित;\nभौतिक मद से मानव आत्मा हो गई विजित!\nहै श्लाघ्य मनुज का भौतिक संचय का प्रयास,\nमानवी भावना का क्या पर उसमें विकास?\nचाहिये विश्व को आज भाव का नवोन्मेष,\nमानव उर में फिर मानवता का हो प्रवेश!\n\nबापू! तुम पर हैं आज लगे जग के लोचन,\nतुम खोल नहीं जाओगे मानव के बंधन?\n\nरचनाकाल: दिसंबर’ ३९\n\n","author":"सुमित्रानंदन पंत","title":"बापू \/ सुमित्रानंदन पंत"},{"poem":"बंधन बन रही अहिंसा आज जनों के हित,\nवह मनुजोचित निश्चित, कब? जब जन हों विकसित।\nभावात्मक आज नहीं वह; वह अभाव वाचक:\nउसका भावात्मक रूप प्रेम केवल सार्थक।\nहिंसा विनाश यदि, नहीं अहिंसा मात्र सृजन,\nवह लक्ष्य शून्य अब: भर न सकी जन में जीवन;\nनिष्क्रिय: उपचेतन ग्रस्त: एक देशीय परम,\nसांस्कृतिक प्रगति से रहित आज, जन हित दुर्गम।\n\nहैं सृजन विनाश सृष्टि के आवश्यक साधन\nयह प्राणि शास्त्र का सत्य नहीं, जीवन दर्शन।\nइस द्वन्द्व जगत में द्वन्द्वातीत निहित संगति,\n’है जीव जीव का जीवन’,--रोक न सका प्रगति।\nभव तत्व प्रेम: साधन हैं उभय विनाश सृजन,\nसाधन बन सकते नहीं सृष्टि गति में बंधन!\n\nरचनाकाल: फ़रवरी’ ४०\n\n","author":"सुमित्रानंदन पंत","title":"अहिंसा \/ सुमित्रानंदन पंत"},{"poem":"झरो, झरो, झरो,\nजंगम जग प्रांगण में,\nजीवन संघर्षण में\nनव युग परिवर्तन में\nमन के पीले पत्तो!\nझरो, झरो, झरो,\n\nसन सन शिशिर समीरण\nदेता क्रांति निमंत्रण!\nयह जीवन विस्मृति क्षण,--\nजीर्ण जगत के पत्तो!\nटरो, टरो, टरो!\n\nकँप कर, उड़ कर, गिर गर,\nदब कर, पिस कर, चर मर,\nमिट्टी में मिल निर्भर,\nअमर बीज के पत्तो!\nमरो! मरो! मरो!\n\nतुम पतझर, तुम मधु--जय!\nपीले दल, नव किसलय,\nतुम्हीं सृजन, वर्धन, लय,\nआवागमनी पत्तो!\nसरो, सरो, सरो!\n\nजाने से लगता भय?\nजग में रहना सुखमय?\nफिर आओगे निश्चय।\nनिज चिरत्व से पत्तो!\nडरो, डरो, डरो!\n\nजन्म मरण से होकर,\nजन्म मरण को खोकर,\nस्वप्नों में जग सोकर,\nमधु पतझर के पत्तो!\nतरो, तरो, तरो!\n\nरचनाकाल: फ़रवरी’ ४०\n\n","author":"सुमित्रानंदन पंत","title":"पतझर \/ सुमित्रानंदन पंत"},{"poem":"खोलो वासना के वसन,\nनारी नर!\n\nवाणी के बहु रूप, बहु वेश, बहु विभूषण,\nखोलो सब, बोलो सब,\nएक वाणी,--एक प्राण, एक स्वर!\nवाणी केवल भावों--विचारों की वाहन,\nखोलो भेद भावना के मनोवसन\nनारी नर!\n\nखोलो जीर्ण विश्वासों, संस्कारों के शीर्ण वसन,\nरूढ़ियों, रीतियों, आचारों के अवगुंठन,\nछिन्न करो पुराचीन संस्कृतियों के जड़ बन्धन,--\nजाति वर्ण, श्रेणि वर्ग से विमुक्त जन नूतन\nविश्व सभ्यता का शिलान्यास करें भव शोभन;\nदेश राष्ट्र मुक्त धरणि पुण्य तीर्थ हो पावन।\nमोह पुरातन का वासना है, वासना दुस्तर,\nखोलो सनातनता के शुष्क वसन,\nनारी नर!\n\nसमरांगण बना आज मानव उपचेतन मन,\nनाच रहे युग युग के प्रेत जहाँ छाया-तन;\nधर्म वहाँ, कर्म वहाँ, नीति रीति, रूढ़ि चलन,\nतर्क वाद, सत्व न्याय, शास्त्र वहाँ, षड दर्शन;\nखंड खंड में विभक्त विश्व चेतना प्रांगण,\nभित्तियाँ खड़ी हैं वहाँ देश काल की दुर्धर!\nध्वंस करो, भ्रंश करो, खँडहर हैं ये खँडहर,\nखोलो विगत सभ्यता के क्षुद्र वसन\nनारी नर!\n\nनव चेतन मनुज आज करें धरणि पर विचरण,\nमुक्त गगन में समूह शोभन ज्यों तारागण;\nप्राणों प्राणों में रहे ध्वनित प्रेम का स्पंदन,\nजन से जन में रे बहे, मन से मन में जीवन;\nमानव हो मानव--हो मानव में मानवपन\nअन्न वस्त्र से प्रसन्न, शिक्षित हों सर्व जन;\nसुंदर हों वेश, सब के निवास हों सुंदर,\nखोलो परंपरा के कुरूप वसन,\nनारी नर!\n\nरचनाकाल: दिसंबर’ ३९\n\n","author":"सुमित्रानंदन पंत","title":"उद्बोधन \/ सुमित्रानंदन पंत"},{"poem":"नव जीवन को इंद्रिय दो हे, मानव को,\nनव जीवन की नव इंद्रिय,\nनव मानवता का अनुभव कर सके मनुज\nनव चेतनता से सक्रिय!\n\nस्वर्ग खंड इस पुण्य भूमि पर\nप्रेत युगों से करते तांडव,\nभव मानव का मिलन तीर्थ\nबन रहा रक्त चंडी का रौरव!\nअनिर्वाप्य साम्राज्य लालसा\nअगणित नर आहुति देती नव,\nजाति वर्ग औ’ देश राष्ट्र में\nआज छिड़ा प्रलयंकर विप्लव!\n\nनव युग की नव आत्मा दो पशु मानव को,\nनव जीवन की नव इंद्रिय,\nभव मानवता का साम्राज्य बने भू पर\nदश दिशि के जनगण को प्रिय।\n\nरचनाकाल: सितंबर’ ३९\n\n","author":"सुमित्रानंदन पंत","title":"नव इंद्रिय \/ सुमित्रानंदन पंत"},{"poem":"जोतो हे कवि, निज प्रतिभा के\nफल से निष्ठुर मानव अंतर,\nचिर जीर्ण विगत की खाद डाल\nजन-भूमि बनाओ सम सुंदर।\n\nबोओ, फिर जन मन में बोओ,\nतुम ज्योति पंख नव बीज अमर,\nजग जीवन के अंकुर हँस हँस\nभू को हरीतिमा से दें भर।\nपृथ्वी से खोद निराओ, कवि,\nमिथ्या विश्वासों के तृण खर,\nसींचो अमृतोपम वाणी की\nधारा से मन, भव हो उर्वर।\n\nनव मानवता का स्वर्ण-शस्य-\nसौन्दर्य लवाओ जन-सुखकर,\nतुम जग गृहिणी, जीवन किसान,\nजन हित भंडार भरो निर्भर।\n\nरचनाकाल: जनवरी’ ४०\n\n","author":"सुमित्रानंदन पंत","title":"कवि किसान \/ सुमित्रानंदन पंत"},{"poem":"तुम वहन कर सको जन मन में मेरे विचार,\nवाणी मेरी, चाहिए तुम्हें क्या अलंकार।\nभव कर्म आज युग की स्थितियों से है पीड़ित,\nजग का रूपांतर भी जनैक्य पर अवलंबित,\nतुम रूप कर्म से मुक्त, शब्द के पंख मार,\nकर सको सुदूर मनोनभ में जन के विहार,\nवाणी मेरी, चाहिए तुम्हें क्या अलंकार।\nचित शून्य,--आज जग, नव निनाद से हो गुंजित,\nमन जड़,--उसमें नव स्थितियों के गुण हों जागृत,\nतुम जड़ चेतन की सीमाओं के आर पार\nझंकृत भविष्य का सत्य कर सको स्वराकार,\nवाणी मेरी, चाहिए तुम्हें क्या अलंकार।\nयुग कर्म शब्द, युग रूप शब्द, युग सत्य शब्द,\nशब्दित कर भावी के सहस्र शत मूक अब्द,\nज्योतित कर जन मन के जीवन का अंधकार,\nतुम खोल सको मानव उर के निःशब्द द्वार,\nवाणी मेरी, चाहिए तुम्हें क्या अलंकार।\n\nरचनाकाल: फ़रवरी’ ४०\n\n","author":"सुमित्रानंदन पंत","title":"वाणी \/ सुमित्रानंदन पंत"},{"poem":"[अपनी कॉटेज के प्रति]\n\nमेरे निकुंज, नक्षत्र वास!\nइस छाया मर्मर के वन में\nतू स्वप्न नीड़ सा निर्जन में\nहै बना प्राण पिक का विलास!\n\nलहरी पर दीपित ग्रह समान\nइस भू उभार पर भासमान,\nतू बना मूक चेतनावान\nपा मेरे सुख दुख, भाव’च्छ्वास!\n\nआती जग की छवि स्वर्ण प्रात,\nस्वप्नों की नभ सी रजत रात,\nभरती दश दिशि की चारवात\nतुझमें वन वन की सुरभि साँस!\n\nकितनी आशाएँ, मनोल्लास,\nसंकल्प महत, उच्चाभिलाष,\nतुझमें प्रतिक्षण करते निवास,--\nहै मौन श्रेय साधन प्रयास!\n\nतू मुझे छिपाए रह अजान\nनिज स्वर्ण मर्म में खग समान,\nहोगा अग जग का कंठ गान\nतेरे इन प्राणों का प्रकाश!\nमेरे निकुंज, नक्षत्र वास!\n\nरचनाकाल: १९३२\n\n","author":"सुमित्रानंदन पंत","title":"नक्षत्र \/ सुमित्रानंदन पंत"},{"poem":"रोमांचित हो उठे आज नव वर्षा के स्पर्शों से?\nछोटे से आँगन मेरे, तुम रीते थे वर्षों से!\nनव दूर्वा के हरे प्ररोहों से अब भरे मनोहर\nमरकत के टुकड़े से लगते तुम विजड़ित भू उर पर!\n\nजन निवास से दूर, नीड़ में वन तरुओं के छिपकर,\nभू उरोज-से उभरे इस एकांत मौन भीटे पर\nकोमल शाद्वल अंचल पर लेटा मैं स्मित चिन्तापर,\nजीवन की हँसमुख हरीतिमा को देखूँ आँखें भर!\n\nएक ओर गहरी खाई में सोया तरुओं का तम\nकेका रव से चकित, बखेरे सुख स्वप्नों का संभ्रम!\nऔर दूसरी ओर मंजरित आम्र विपिन कर मुखरित\nमधु में पिक, पावस में पी-खग करे हृदय को हर्षित!\n\nहरित भरित वन नीम उच्छ्वसित शाखाओं पर विह्वल\nवक्षभार, हाँ, रहे झुकाए मेरे ऊपर कोमल!\n\nरचनाकाल: अगस्त’ ३९\n\n","author":"सुमित्रानंदन पंत","title":"आँगन से \/ सुमित्रानंदन पंत"},{"poem":"बिदा हो गई साँझ, विनत मुख पर झीना आँचल धर,\nमेरे एकाकी आँगन में मौन मधुर स्मृतियाँ भर!\nवह केसरी दुकूल अभी भी फहरा रहा क्षितिज पर,\nनव असाढ़ के मेघों से घिर रहा बराबर अंबर!\n\nमैं बरामदे में लेटा, शैय्या पर, पीड़ित अवयव, \nमन का साथी बना बादलों का विषाद है नीरव! \nसक्रिय यह सकरुण विषाद,--मेघों से उमड़ उमड़ कर \nभावी के बहु स्वप्न, भाव बहु व्यथित कर रहे अंतर!\n\nमुखर विरह दादुर पुकारता उत्कंठित भेकी को, \nबर्हभार से मोर लुभाता मेघ-मुग्ध केकी को; \nआलोकित हो उठता सुख से मेघों का नभ चंचल, \nअंतरतम में एक मधुर स्मृति जग जग उठती प्रतिपल!\n\nकम्पित करता वक्ष धरा का घन गभीर गर्जन स्वर, \nभू पर ही आगया उतर शत धाराओं में अंबर! \nभीनी भीनी भाप सहज ही साँसों में घुल मिल कर \nएक और भी मधुर गंध से हृदय दे रही है भर!\n\nनव असाढ़ की संध्या में, मेघों के तम में कोमल, \nपीड़ित एकाकी शय्या पर, शत भावों से विह्वल, \nएक मधुरतम स्मृति पल भर विद्युत सी जल कर उज्वल \nयाद दिलाती मुझे हृदय में रहती जो तुम निश्चल!\n\nरचनाकाल: जुलाई’ ३९\n\n","author":"सुमित्रानंदन पंत","title":"याद \/ सुमित्रानंदन पंत"},{"poem":"शय्या ग्रस्त रहा मैं दो दिन, फूलदान में हँसमुख\nचंद्र मल्लिका के फूलों को रहा देखता सन्मुख।\nगुलदावदी कहूँ,—कोमलता की सीमा ये कोमल!\nशैशव स्मिति इनमें जीवन की भरी स्वच्छ, सद्योज्वल!\n\nपुंज पुंज उल्लास, लीन लावण्य राशि में अपने,\nमृदु पंखड़ियों के पलकों पर देख रहा हो सपने!\nउज्वल सूरज का प्रकाश, ज्योत्स्ना भी उज्वल, शीतल,\nउज्वल सौरभ-अनिल, और उज्वल निर्मल सरसी जल;\nइन फूलों की उज्वलता छू लेती अंतर के स्तर,\nमधुर अवयवों में बँध वह ज्यों हो आगई निकटतर!\nमृदुल दलों के अंगजाल से फूट त्वचा-कोमल सुख\nसहृदय मानवीय स्पर्शों से हर लेता मन का दुख!\n\nतृण तृण में औ’ निखिल प्रकृति में जीवन की है क्षमता,\nपर मानव का हृदय लुभाती मानव करुणा ममता!\n\nरचनाकाल: दिसंबर’ ३९\n\n","author":"सुमित्रानंदन पंत","title":"गुलदावदी \/ सुमित्रानंदन पंत"},{"poem":"विज्ञान ज्ञान बहु सुलभ, सुलभ बहु नीति धर्म,\nसंकल्प कर सकें जन, इच्छा अनुरूप कर्म।\nउपचेतन मन पर विजय पा सके चेतन मन,\nमानव को दो यह शक्ति: पूर्ण जग के कारण!\n\nमनुजों की लघु चेतना मिटे, लघु अहंकार,\nनव युग के गुण से विगत गुणों का अंधकार।\nहो शांत जाति विद्वेष, वर्ग गत रक्त समर,\nहों शांत युगों के प्रेत, मुक्त मानव अंतर।\nसंस्कृत हों सब जन, स्नेही हों, सहृदय, सुंदर,\nसंयुक्त कर्म पर हो संयुक्त विश्व निर्भर।\nराष्ट्रों से राष्ट्र मिलें, देशों से देश आज,\nमानव से मानव,--हो जीवन निर्माण काज।\n\nहो धरणि जनों की, जगत स्वर्ग,--जीवन का घर,\nनव मानव को दो, प्रभु! भव मानवता का वर!\n\nरचनाकाल: फ़रवरी’ ४०\n\n","author":"सुमित्रानंदन पंत","title":"विनय \/ ग्राम्या \/ सुमित्रानंदन पंत"},{"poem":"क्या  मेरी आत्मा का चिर-धन? \nमैं  रहता नित उन्मन,  उन्मन!   \n\nप्रिय मुझे विश्व यह सचराचर, \nत्रिण, तरु, पशु, पक्षी, नर, सुरवर,  \nसुन्दर अनादि शुभ सृष्टि अमर;  \n\nनिज  सुख से ही चिर चंचल-मन, \nमैं  हुँ  परतिपल उन्मन,  उन्मन ।  \n\nमैं    प्रेमी    उच्चाद्रशों       का, \nसंस्कृति के  स्वर्गिक-स्पर्शो का, \nजीवन   के   हर्ष-विमर्शों     का:  \n\nलगता  अपुर्ण  मानव  जीवन, \nमैं  इच्छा  से  उन्मन,  उन्मन!  \n\nजग-जीवन  में  उल्लास     मुझे, \nनव-आशा,  नव  अभिलाष  मुझे, \nईश्वर  पर  चिर  विश्वास  मुझे;  \n\nचाहिए  विश्व  को  नवजीवन, \nमैं  आकुल  रे  उन्मन,  उन्मन ।\n\n","author":"सुमित्रानंदन पंत","title":"आत्मा का चिर-धन \/ सुमित्रानंदन पंत"},{"poem":"पैगम्बर के एक शिष्य ने \nपूछा, 'हजरत बंदे को शक \nहै आजाद कहां तक इंसा \nदुनिया में,पाबंद कहां तक?'\n\n'खड़े रहो!' बोले रसूल तब, \n'अच्छा, पैर उठाओ उपर' \n'जैस हुक्मा!' मुरीद सामने \nखड़ा हो गया एक पैर पर!  \n\n'ठीक , दूसरा पैर उठाओ ' \nबोले हंस कर नबी फिर तुरत, \nबार बार गिर, कहा शिष्य ने \n'यह तो नामुमकिन है हजरत'  \n\n'हो आजाद यहां तक, कहता \nतुमसे एक पैर उठ उपर, \nबंधे हुए दुनिया से, कहता \nपैर दूसरा अड़ा जमीं पर!' - \nपैगम्बसर का था यह उत्तर!\n\n","author":"सुमित्रानंदन पंत","title":"आजाद \/ सुमित्रानंदन पंत"},{"poem":"मैं सबसे छोटी होऊँ,\nतेरी गोदी में सोऊँ,\nतेरा अंचल पकड़-पकड़कर\nफिरू सदा माँ! तेरे साथ,\nकभी न छोड़ूँ तेरा हाथ!\nबड़ा बनकर पहले हमको\nतू पीछे छलती है मात!\nहाथ पकड़ फिर सदा हमारे\nसाथ नहीं फिरती दिन-रात!\nअपने कर से खिला, धुला मुख,\nधूल पोंछ, सज्जित कर गात,\nथमा खिलौने, नहीं सुनाती \nहमें सुखद परियों की बात!\nऐसी बड़ी न होऊँ मैं\nतेरा स्‍नेह न खोऊँ मैं,\nतेरे अंचल की छाया में\nछिपी रहूँ निस्‍पृह, निर्भय,\nकहूँ-दिखा दे चंद्रोदय!\n\n","author":"सुमित्रानंदन पंत","title":"मैं सबसे छोटी होऊँ \/ सुमित्रानंदन पंत"},{"poem":"अंधकार की गुहा सरीखी\nउन आँखों से डरता है मन,\nभरा दूर तक उनमें दारुण\nदैन्‍य दुख का नीरव रोदन!\nअह, अथाह नैराश्य, विवशता का\nउनमें भीषण सूनापन,\nमानव के पाशव पीड़न का\nदेतीं वे निर्मम विज्ञापन!\n\nफूट रहा उनसे गहरा आतंक,\nक्षोभ, शोषण, संशय, भ्रम,\nडूब कालिमा में उनकी\nकँपता मन, उनमें मरघट का तम!\nग्रस लेती दर्शक को वह\nदुर्ज्ञेय, दया की भूखी चितवन,\nझूल रहा उस छाया-पट में\nयुग युग का जर्जर जन जीवन!\n\nवह स्‍वाधीन किसान रहा,\nअभिमान भरा आँखों में इसका,\nछोड़ उसे मँझधार आज\nसंसार कगार सदृश बह खिसका!\nलहराते वे खेत दृगों में\nहुया बेदख़ल वह अब जिनसे,\nहँसती थी उनके जीवन की\nहरियाली जिनके तृन तृन से!\n\nआँखों ही में घूमा करता\nवह उसकी आँखों का तारा,\nकारकुनों की लाठी से जो\nगया जवानी ही में मारा!\nबिका दिया घर द्वार,\nमहाजन ने न ब्‍याज की कौड़ी छोड़ी,\nरह रह आँखों में चुभती वह\nकुर्क हुई बरधों की जोड़ी!\n\nउजरी उसके सिवा किसे कब\nपास दुहाने आने देती?\nअह, आँखों में नाचा करती\nउजड़ गई जो सुख की खेती!\nबिना दवा दर्पन के घरनी\nस्‍वरग चली,--आँखें आतीं भर,\nदेख रेख के बिना दुधमुँही\nबिटिया दो दिन बाद गई मर!\n\nघर में विधवा रही पतोहू,\nलछमी थी, यद्यपि पति घातिन,\nपकड़ मँगाया कोतवाल नें,\nडूब कुँए में मरी एक दिन!\nख़ैर, पैर की जूती, जोरू\nन सही एक, दूसरी आती,\nपर जवान लड़के की सुध कर\nसाँप लोटते, फटती छाती!\n\nपिछले सुख की स्‍मृति आँखों में\nक्षण भर एक चमक है लाती,\nतुरत शून्‍य में गड़ वह चितवन\nतीखी नोक सदृश बन जाती।\nमानव की चेतना न ममता\nरहती तब आँखों में उस क्षण!\nहर्ष, शोक, अपमान, ग्लानि,\nदुख दैन्य न जीवन का आकर्षण!\n\nउस अवचेतन क्षण में मानो\nवे सुदूर करतीं अवलोकन\nज्योति तमस के परदों पर\nयुग जीवन के पट का परिवर्तन!\nअंधकार की अतल गुहा सी\nअह, उन आँखों से डरता मन,\nवर्ग सभ्यता के मंदिर के\nनिचले तल की वे वातायन!\n\nरचनाकाल: जनवरी’ ४०\n\n","author":"सुमित्रानंदन पंत","title":"वे आँखें \/ सुमित्रानंदन पंत"},{"poem":"छोड़ द्रुमों की मृदु-छाया, \nतोड़ प्रकृति से भी माया,\nबाले! तेरे बाल-जाल में कैसे उलझा दूँ लोचन?\nभूल अभी से इस जग को!\nतज कर तरल-तरंगों को,\nइन्द्र-धनुष के रंगों को,\nतेरे भ्रू-भंगों से कैसे बिंधवा दूँ निज मृग-सा मन?\nभूल अभी से इस जग को!\nकोयल का वह कोमल-बोल, \nमधुकर की वीणा अनमोल, \nकह, तब तेरे ही प्रिय-स्वर से कैसे भर लूँ सजनि! श्रवन?\nभूल अभी से इस जग को!\nऊषा-सस्मित किसलय-दल,\nसुधा रश्मि से उतरा जल,\nना, अधरामृत ही के मद में कैसे बहला दूँ जीवन?\nभूल अभी से इस जग को!\n\nरचनाकाल: जनवरी १९१८\n\n","author":"सुमित्रानंदन पंत","title":"मोह \/ सुमित्रानंदन पंत"},{"poem":"बाँध दिए क्यों प्राण प्राणों से\nतुमने चिर अनजान प्राणों से\n\nगोपन रह न सकेगी\nअब यह मर्म कथा\nप्राणों की न रुकेगी\nबढ़ती विरह व्यथा\nविवश फूटते गान प्राणों से\n\nयह विदेह प्राणों का बंधन\nअंतर्ज्वाला में तपता तन\nमुग्ध हृदय सौन्दर्य ज्योति को\nदग्ध कामना करता अर्पण\nनहीं चाहता जो कुछ भी आदान प्राणों से\n\n","author":"सुमित्रानंदन पंत","title":"बाँध दिए क्यों प्राण \/ सुमित्रानंदन पंत"},{"poem":"तुम मांस-हीन, तुम रक्तहीन,\nहे अस्थि-शेष! तुम अस्थिहीन,\nतुम शुद्ध-बुद्ध आत्मा केवल,\nहे चिर पुराण, हे चिर नवीन!\nतुम पूर्ण इकाई जीवन की,\nजिसमें असार भव-शून्य लीन;\nआधार अमर, होगी जिस पर\nभावी की संस्कृति समासीन!\nतुम मांस, तुम्ही हो रक्त-अस्थि,\nनिर्मित जिनसे नवयुग का तन,\nतुम धन्य! तुम्हारा नि:स्व-त्याग\nहै विश्व-भोग का वर साधन।\nइस भस्म-काम तन की रज से\nजग पूर्ण-काम नव जग-जीवन\nबीनेगा सत्य-अहिंसा के\nताने-बानों से मानवपन!\nसदियों का दैन्य-तमिस्र तूम,\nधुन तुमने कात प्रकाश-सूत,\nहे नग्न! नग्न-पशुता ढँक दी\nबुन नव संस्कृत मनुजत्व पूत।\nजग पीड़ित छूतों से प्रभूत,\nछू अमित स्पर्श से, हे अछूत!\nतुमने पावन कर, मुक्त किए\nमृत संस्कृतियों के विकृत भूत!\nसुख-भोग खोजने आते सब,\nआये तुम करने सत्य खोज,\nजग की मिट्टी के पुतले जन,\nतुम आत्मा के, मन के मनोज!\nजड़ता, हिंसा, स्पर्धा में भर\nचेतना, अहिंसा, नम्र-ओज,\nपशुता का पंकज बना दिया\nतुमने मानवता का सरोज!\nपशु-बल की कारा से जग को\nदिखलाई आत्मा की विमुक्ति,\nविद्वेष, घृणा से लड़ने को\nसिखलाई दुर्जय प्रेम-युक्ति;\nवर श्रम-प्रसूति से की कृतार्थ\nतुमने विचार-परिणीत उक्ति,\nविश्वानुरक्त हे अनासक्त!\nसर्वस्व-त्याग को बना भुक्ति!\nसहयोग सिखा शासित-जन को\nशासन का दुर्वह हरा भार,\nहोकर निरस्त्र, सत्याग्रह से\nरोका मिथ्या का बल-प्रहार:\nबहु भेद-विग्रहों में खोई\nली जीर्ण जाति क्षय से उबार,\nतुमने प्रकाश को कह प्रकाश,\nऔ अन्धकार को अन्धकार।\nउर के चरखे में कात सूक्ष्म\nयुग-युग का विषय-जनित विषाद,\nगुंजित कर दिया गगन जग का\nभर तुमने आत्मा का निनाद।\nरंग-रंग खद्दर के सूत्रों में\nनव-जीवन-आशा, स्पृह्यालाद,\nमानवी-कला के सूत्रधार!\nहर लिया यन्त्र-कौशल-प्रवाद।\nजड़वाद जर्जरित जग में तुम\nअवतरित हुए आत्मा महान,\nयन्त्राभिभूत जग में करने\nमानव-जीवन का परित्राण;\nबहु छाया-बिम्बों में खोया\nपाने व्यक्तित्व प्रकाशवान,\nफिर रक्त-माँस प्रतिमाओं में\nफूँकने सत्य से अमर प्राण!\nसंसार छोड़ कर ग्रहण किया\nनर-जीवन का परमार्थ-सार,\nअपवाद बने, मानवता के\nध्रुव नियमों का करने प्रचार;\nहो सार्वजनिकता जयी, अजित!\nतुमने निजत्व निज दिया हार,\nलौकिकता को जीवित रखने\nतुम हुए अलौकिक, हे उदार!\nमंगल-शशि-लोलुप मानव थे\nविस्मित ब्रह्मांड-परिधि विलोक,\nतुम केन्द्र खोजने आये तब\nसब में व्यापक, गत राग-शोक;\nपशु-पक्षी-पुष्पों से प्रेरित\nउद्दाम-काम जन-क्रान्ति रोक,\nजीवन-इच्छा को आत्मा के\nवश में रख, शासित किए लोक।\nथा व्याप्त दिशावधि ध्वान्त भ्रान्त\nइतिहास विश्व-उद्भव प्रमाण,\nबहु-हेतु, बुद्धि, जड़ वस्तु-वाद\nमानव-संस्कृति के बने प्राण;\nथे राष्ट्र, अर्थ, जन, साम्य-वाद\nछल सभ्य-जगत के शिष्ट-मान,\nभू पर रहते थे मनुज नहीं,\nबहु रूढि-रीति प्रेतों-समान--\nतुम विश्व मंच पर हुए उदित\nबन जग-जीवन के सूत्रधार,\nपट पर पट उठा दिए मन से\nकर नव चरित्र का नवोद्धार;\nआत्मा को विषयाधार बना,\nदिशि-पल के दृश्यों को सँवार,\nगा-गा--एकोहं बहु स्याम,\nहर लिए भेद, भव-भीति-भार!\nएकता इष्ट निर्देश किया,\nजग खोज रहा था जब समता,\nअन्तर-शासन चिर राम-राज्य,\nऔ’ वाह्य, आत्महन-अक्षमता;\nहों कर्म-निरत जन, राग-विरत,\nरति-विरति-व्यतिक्रम भ्रम-ममता,\nप्रतिक्रिया-क्रिया साधन-अवयव,\nहै सत्य सिद्ध, गति-यति-क्षमता।\nये राज्य, प्रजा, जन, साम्य-तन्त्र\nशासन-चालन के कृतक यान,\nमानस, मानुषी, विकास-शास्त्र\nहैं तुलनात्मक, सापेक्ष ज्ञान;\nभौतिक विज्ञानों की प्रसूति\nजीवन-उपकरण-चयन-प्रधान,\nमथ सूक्ष्म-स्थूल जग, बोले तुम--\nमानव मानवता का विधान!\nसाम्राज्यवाद था कंस, बन्दिनी\nमानवता पशु-बलाक्रान्त,\nश्रृंखला दासता, प्रहरी बहु\nनिर्मम शासन-पद शक्ति-भ्रान्त;\nकारा-गृह में दे दिव्य जन्म\nमानव-आत्मा को मुक्त, कान्त,\nजन-शोषण की बढ़ती यमुना\nतुमने की नत-पद-प्रणत, शान्त!\nकारा थी संस्कृति विगत, भित्ति\nबहु धर्म-जाति-गत रूप-नाम,\nबन्दी जग-जीवन, भू-विभक्त,\nविज्ञान-मूढ़ जन प्रकृति-काम;\nआए तुम मुक्त पुरुष, कहने--\nमिथ्या जड़-बन्धन, सत्य राम,\nनानृतं जयति सत्यं, मा भैः\nजय ज्ञान-ज्योति, तुमको प्रणाम!\n\nरचनाकाल: अप्रैल’१९३६\n\n","author":"सुमित्रानंदन पंत","title":"बापू के प्रति \/ सुमित्रानंदन पंत"},{"poem":"वह अनगढ़ पाषाण खंड था-\nमैंने तपकर, खंटकर,\nभीतर कहीं सिमटकर\nउसका रूप निखारा \nतदवत भाव उतारा\n\nश्री मुख का \nसौंदर्य सँवारा!\n\nलोग उसे \nनिज मुख बतलाते\nदेख-देख कर नहीं अघाते\nवह तो प्रेम \nतुम्हारा प्रिय मुख \nतन्मय अंतर को\nदेता सुख\n\n","author":"सुमित्रानंदन पंत","title":"पाषाण खंड \/ सुमित्रानंदन पंत"},{"poem":"जीना अपने ही में\nएक महान कर्म है\nजीने का हो सदुपयोग\nयह मनुज धर्म है\n\nअपने ही में रहना \nएक प्रबुद्ध कला है\nजग के हित रहने में\nसबका सहज भला है\n\nजग का प्यार मिले \nजन्मों के पुण्य चाहिए\nजग जीवन को \nप्रेम सिन्धु में डूब थाहिए\n\nज्ञानी बनकर \nमत नीरस उपदेश दीजिए\nलोक कर्म भव सत्य\nप्रथम सत्कर्म कीजिए\n\n","author":"सुमित्रानंदन पंत","title":"जीना अपने ही में \/ सुमित्रानंदन पंत"},{"poem":"माँ! अल्मोड़े में आए थे\nजब राजर्षि विवेकानंदं,\nतब मग में मखमल बिछवाया,\nदीपावलि की विपुल अमंद,\nबिना पाँवड़े पथ में क्या वे\nजननि! नहीं चल सकते हैं?\nदीपावली क्यों की? क्या वे माँ!\nमंद दृष्टि कुछ रखते हैं?\"\n\n\"कृष्ण! स्वामी जी तो दुर्गम\nमग में चलते हैं निर्भय,\nदिव्य दृष्टि हैं, कितने ही पथ\nपार कर चुके कंटकमय,\nवह मखमल तो भक्तिभाव थे\nफैले जनता के मन के,\nस्वामी जी तो प्रभावान हैं\nवे प्रदीप थे पूजन के।\"\n\n","author":"सुमित्रानंदन पंत","title":"बाल प्रश्न \/ सुमित्रानंदन पंत"},{"poem":"फैली खेतों में दूर तलक \nमख़मल की कोमल हरियाली, \nलिपटीं जिससे रवि की किरणें \nचाँदी की सी उजली जाली!  \nतिनकों के हरे हरे तन पर\nहिल हरित रुधिर है रहा झलक,\nश्यामल भू तल पर झुका हुआ\nनभ का चिर निर्मल नील फलक।\n\nरोमांचित-सी लगती वसुधा \nआयी जौ गेहूँ में बाली,\nअरहर सनई की सोने की \nकिंकिणियाँ हैं शोभाशाली।\nउड़ती भीनी तैलाक्त गन्ध,\nफूली सरसों पीली-पीली, \nलो, हरित धरा से झाँक रही \nनीलम की कलि, तीसी नीली।\n\nरँग रँग के फूलों में रिलमिल \nहँस रही संखिया मटर खड़ी।\nमख़मली पेटियों सी लटकीं \nछीमियाँ, छिपाए बीज लड़ी।\nफिरती हैं रँग रँग की तितली\nरंग रंग के फूलों पर सुन्दर,\nफूले फिरते हों फूल स्वयं\nउड़ उड़ वृंतों से वृंतों पर।\n\nअब रजत-स्वर्ण मंजरियों से \nलद गईं आम्र तरु की डाली।\nझर रहे ढाँक, पीपल के दल, \nहो उठी कोकिला मतवाली।\nमहके कटहल, मुकुलित जामुन, \nजंगल में झरबेरी झूली।\nफूले आड़ू, नीबू, दाड़िम, \nआलू, गोभी, बैंगन, मूली।\n\nपीले मीठे अमरूदों में \nअब लाल लाल चित्तियाँ पड़ीं, \nपक गये सुनहले मधुर बेर, \nअँवली से तरु की डाल जड़ीं।\nलहलह पालक, महमह धनिया, \nलौकी औ' सेम फली, फैलीं, \nमख़मली टमाटर हुए लाल, \nमिरचों की बड़ी हरी थैली।\n\nगंजी को मार गया पाला, \nअरहर के फूलों को झुलसा, \nहाँका करती दिन भर बन्दर \nअब मालिन की लड़की तुलसा। \nबालाएँ गजरा काट-काट, \nकुछ कह गुपचुप हँसतीं किन किन, \nचाँदी की सी घंटियाँ तरल \nबजती रहतीं रह रह खिन खिन। \n\nछायातप के हिलकोरों में\nचौड़ी हरीतिमा लहराती,\nईखों के खेतों पर सुफ़ेद\nकाँसों की झंड़ी फहराती।\nऊँची अरहर में लुका-छिपी\nखेलतीं युवतियाँ मदमाती,\nचुंबन पा प्रेमी युवकों के\nश्रम से श्लथ जीवन बहलातीं।\n\nबगिया के छोटे पेड़ों पर \nसुन्दर लगते छोटे छाजन, \nसुंदर, गेहूँ की बालों पर \nमोती के दानों-से हिमकन। \nप्रात: ओझल हो जाता जग, \nभू पर आता ज्यों उतर गगन, \nसुंदर लगते फिर कुहरे से \nउठते-से खेत, बाग़, गृह, वन। \n\nबालू के साँपों से अंकित\nगंगा की सतरंगी रेती\nसुंदर लगती सरपत छाई\nतट पर तरबूज़ों की खेती।\nअँगुली की कंघी से बगुले\nकलँगी सँवारते हैं कोई,\nतिरते जल में सुरख़ाब, पुलिन पर\nमगरौठी रहती सोई।\n\nडुबकियाँ लगाते सामुद्रिक,\nधोतीं पीली चोंचें धोबिन,\nउड़ अबालील, टिटहरी, बया,\nचाहा चुगते कर्दम, कृमि, तृन।\nनीले नभ में पीलों के दल\nआतप में धीरे मँडराते,\nरह रह काले, भूरे, सुफ़ेद\nपंखों में रँग आते जाते।\n\nलटके तरुओं पर विहग नीड़ \nवनचर लड़कों को हुए ज्ञात, \nरेखा-छवि विरल टहनियों की \nठूँठे तरुओं के नग्न गात।\nआँगन में दौड़ रहे पत्ते, \nघूमती भँवर सी शिशिर वात। \nबदली छँटने पर लगती प्रिय \nऋतुमती धरित्री सद्य स्नात।  \n\nहँसमुख हरियाली हिम-आतप \nसुख से अलसाए-से सोये, \nभीगी अँधियाली में निशि की \nतारक स्वप्नों में-से-खोये,-- \nमरकत डिब्बे सा खुला ग्राम-- \nजिस पर नीलम नभ आच्छादन,-- \nनिरुपम हिमान्त में स्निग्ध शांत \nनिज शोभा से हरता जन मन!  \n\nरचनाकाल: फ़रवरी’ ४०\n\n","author":"सुमित्रानंदन पंत","title":"फैली खेतों में दूर तलक मखमल की कोमल हरियाली \/ सुमित्रानंदन पंत"},{"poem":"खड़ा द्वार पर, लाठी टेके,\nवह जीवन का बूढ़ा पंजर,\nचिमटी उसकी सिकुड़ी चमड़ी\nहिलते हड्डी के ढाँचे पर।\nउभरी ढीली नसें जाल सी\nसूखी ठठरी से हैं लिपटीं,\nपतझर में ठूँठे तरु से ज्यों\nसूनी अमरबेल हो चिपटी।\n\nउसका लंबा डील डौल है,\nहट्टी कट्टी काठी चौड़ी,\nइस खँडहर में बिजली सी\nउन्मत्त जवानी होगी दौड़ी!\nबैठी छाती की हड्डी अब,\nझुकी रीढ़ कमटा सी टेढ़ी,\nपिचका पेट, गढ़े कंधों पर,\nफटी बिबाई से हैं एड़ी।\n\nबैठे, टेक धरती पर माथा,\nवह सलाम करता है झुककर,\nउस धरती से पाँव उठा लेने को\nजी करता है क्षण भर!\nघुटनों से मुड़ उसकी लंबी\nटाँगें जाँघें सटी परस्पर,\nझुका बीच में शीश, झुर्रियों का\nझाँझर मुख निकला बाहर।\n\nहाथ जोड़, चौड़े पंजों की\nगुँथी अँगुलियों को कर सन्मुख,\nमौन त्रस्त चितवन से,\nकातर वाणी से वह कहता निज दुख।\nगर्मी के दिन, धरे उपरनी सिर पर,\nलुंगी से ढाँपे तन,--\nनंगी देह भरी बालों से,--\nवन मानुस सा लगता वह जन।\n\nभूखा है: पैसे पा, कुछ गुनमुना,\nखड़ा हो, जाता वह घर,\nपिछले पैरों के बल उठ\nजैसे कोई चल रहा जानवर!\nकाली नारकीय छाया निज\nछोड़ गया वह मेरे भीतर,\nपैशाचिक सा कुछ: दुःखों से\nमनुज गया शायद उसमें मर!\n\nरचनाकाल: जनवरी’४०\n\n","author":"सुमित्रानंदन पंत","title":"वह जीवन का बूढ़ा पंजर \/ सुमित्रानंदन पंत"},{"poem":"धरती का आँगन इठलाता!\nशस्य श्यामला भू का यौवन\nअंतरिक्ष का हृदय लुभाता!\n\nजौ गेहूँ की स्वर्णिम बाली\nभू का अंचल वैभवशाली\nइस अंचल से चिर अनादि से\nअंतरंग मानव का नाता!\n\nआओ नए बीज हम बोएं\nविगत युगों के बंधन खोएं\nभारत की आत्मा का गौरव\nस्वर्ग लोग में भी न समाता!\n\nभारत जन रे धरती की निधि,\nन्यौछावर उन पर सहृदय विधि,\nदाता वे, सर्वस्व दान कर\nउनका अंतर नहीं अघाता!\n\nकिया उन्होंने त्याग तप वरण,\nजन स्वभाव का स्नेह संचरण\nआस्था ईश्वर के प्रति अक्षय\nश्रम ही उनका भाग्य विधाता!\n\nसृजन स्वभाव से हो उर प्रेरित\nनव श्री शोभा से उन्मेषित\nहम वसुधैव कुटुम्ब ध्येय रख\nबनें नये युग के निर्माता!\n\n","author":"सुमित्रानंदन पंत","title":"धरती का आँगन इठलाता \/ सुमित्रानंदन पंत"},{"poem":"आओ, अपने मन को टोवें!\nव्यर्थ देह के सँग मन की भी\nनिर्धनता का बोझ न ढोवें।\n\nजाति पाँतियों में बहु बट कर \nसामाजिक जीवन संकट वर,\nस्वार्थ लिप्त रह, सर्व श्रेय के\nपथ में हम मत काँटे बोवें!\n\nउजड़ गया घर द्वार अचानक\nरहा भाग्य का खेल भयानक\nबीत गयी जो बीत गयी, हम\nउसके लिये नहीं अब रोवें!\n\nपरिवर्तन ही जग का जीवन\nयहाँ विकास ह्रास संग विघटन,\nहम हों अपनें भाग्य विधाता\nयों मन का धीरज मत खोवें!\n\nसाहस, दृढ संकल्प, शक्ति, श्रम\nनवयुग जीवन का रच उपक्रम,\nनव आशा से नव आस्था से\nनए भविष्यत स्वप्न सजोवें!\n\nनया क्षितिज अब खुलता मन में\nनवोन्मेष जन-भू जीवन में,\nराग द्वेष के, प्रकृति विकृति के\nयुग युग के घावों को धोवें!\n\n","author":"सुमित्रानंदन पंत","title":"आओ, हम अपना मन टोवें \/ सुमित्रानंदन पंत"},{"poem":"चरमोन्नत जग में जब कि आज विज्ञान ज्ञान,\nबहु भौतिक साधन, यंत्र यान, वैभव महान,\nसेवक हैं विद्युत वाष्प शक्ति: धन बल नितांत,\nफिर क्यों जग में उत्पीड़न? जीवन यों अशांत?\n\nमानव नें पाई देश काल पर जय निश्चय,\nमानव के पास नहीं मानव का आज हृदय!\nचर्वित उसका विज्ञान ज्ञान: वह नहीं पचित;\nभौतिक मद से मानव आत्मा हो गई विजित!\nहै श्लाघ्य मनुज का भौतिक संचय का प्रयास,\nमानवी भावना का क्या पर उसमें विकास?\nचाहिये विश्व को आज भाव का नवोन्मेष,\nमानव उर में फिर मानवता का हो प्रवेश!\n\nबापू! तुम पर हैं आज लगे जग के लोचन,\nतुम खोल नहीं जाओगे मानव के बंधन?\n\nरचनाकाल: दिसंबर’ ३९\n\n","author":"सुमित्रानंदन पंत","title":"बापू \/ सुमित्रानंदन पंत"},{"poem":"जय जन भारत जन मन अभिमत \n\nजय जन भारत जन मन अभिमत \nजन गण तंत्र विधाता\nजय गण तंत्र विधाता\n\nगौरव भाल हिमालय उज्ज्वल \nहृदय हार गंगा जल\nकटि विंध्याचल सिंधु चरण तल\nमहिमा शाश्वत गाता\nजय जन भारत...\n\nहरे खेत लहरें नद-निर्झर \nजीवन शोभा उर्वर\nविश्व कर्मरत कोटि बाहुकर\nअगणित पग ध्रुव पथ पर \nजय जन भारत...\n\nप्रथम सभ्यता ज्ञाता\nसाम ध्वनित गुण गाता\nजय नव मानवता निर्माता\nसत्य अहिंसा दाता\n\nजय हे जय हे जय हे \nशांति अधिष्ठाता\nजय-जन भारत...\n\n","author":"सुमित्रानंदन पंत","title":"जय जन भारत जन मन अभिमत \/ सुमित्रानंदन पंत"},{"poem":"सोनजुही की बेल नवेली,\nएक वनस्पति वर्ष, हर्ष से खेली, फूली, फैली,\nसोनजुही की बेल नवेली!\nआँगन के बाड़े पर चढ़कर \nदारु खंभ को गलबाँही भर,\nकुहनी टेक कँगूरे पर  \nवह मुस्काती अलबेली!\nसोनजुही की बेल छबीली!\nदुबली पतली देह लतर, लोनी लंबाई,\nप्रेम डोर सी सहज सुहाई!\nफूलों के गुच्छों से उभरे अंगों की गोलाई,\nनिखरे रंगों की गोराई \nशोभा की सारी सुघराई \nजाने कब भुजगी ने पाई!\nसौरभ के पलने में झूली \nमौन मधुरिमा में निज भूली,\nयह ममता की मधुर लता \nमन के आँगन में छाई!\nसोनजुही की बेल लजीली \nपहिले अब मुस्काई!\nएक टाँग पर उचक खड़ी हो \nमुग्धा वय से अधिक बड़ी हो,\nपैर उठा कृश पिंडुली पर धर,\nघुटना मोड़ , चित्र बन सुन्दर,\nपल्लव देही से मृदु मांसल,\nखिसका धूप छाँह का आँचल \nपंख सीप के खोल पवन में \nवन की हरी परी  आँगन में \nउठ अंगूठे के बल ऊपर \nउड़ने को अब छूने अम्बर!\nसोनजुही की बेल हठीली \nलटकी सधी अधर पर!\nझालरदार गरारा पहने \nस्वर्णिम कलियों के सज गहने \nबूटे कढ़ी चुनरी फहरा \nशोभा की लहरी-सी लहरा \nतारों की-सी छाँह सांवली,\nसीधे पग धरती न बावली \nकोमलता के भार से मरी \nअंग भंगिमा भरी, छरहरी!\nउदि्भद जग की-सी निर्झरिणी\nहरित नीर, बहती सी टहनी!\nसोनजुही की बेल,\nचौकड़ी भरती चंचल हिरनी!\nआकांक्षा सी उर से लिपटी,\nप्राणों के रज तम से चिपटी,\nभू यौवन की सी अंगड़ाई,\nमधु स्वप्नों की सी परछाई,\nरीढ़ स्तम्भ का ले अवलंबन \nधरा चेतना करती रोहण \nआ, विकास पथ पर भू जीवन!\nसोनजुही की बेल,\nगंध बन उड़ी, भरा नभ का मन!\n\n","author":"सुमित्रानंदन पंत","title":"सोनजुही \/ सुमित्रानंदन पंत"},{"poem":"एक धूप का हँसमुख टुकड़ा\nतरु के हरे झरोखे से झर \nअलसाया है धरा धूल पर \nचिड़िया के सफ़ेद बच्चे सा!\nउसे प्यार है भू-रज से \nलेटा है चुपके!\nवह उड़ कर \nकिरणों के रोमिल पंख खोल \nतरु पर चढ़ \nओझल हो सकता फिर अमित नील में!\nलोग समझते \nमैं उसको व्यक्तित्व दे रहा \nकला स्पर्श से!\nमुझको लगता \nवही कला को देता निज व्यक्तित्व \nस्वयं व्यक्तिवान् \nज्योतिर्मय जो!\nभूरज में लिपटा \nश्री शुभ्र धूप का टुकड़ा \nवह रे स्वयंप्रकाश \nअखंड प्रकाशवान!\n\n","author":"सुमित्रानंदन पंत","title":"धूप का टुकड़ा \/ सुमित्रानंदन पंत"}]
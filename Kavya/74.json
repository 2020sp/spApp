[{"poem":"तू चाहे चंचलता कह ले,\nतू चाहे दुर्बलता कह ले,\nदिल ने ज्यों ही मजबूर किया, मैं तुझसे प्रीत लगा बैठा।\n\nयह प्यार दिए का तेल नहीं,\nदो चार घड़ी का खेल नहीं,\nयह तो कृपाण की धारा है,\nकोई गुड़ियों का खेल नहीं।\nतू चाहे नादानी कह ले,\nतू चाहे मनमानी कह ले,\nमैंने जो भी रेखा खींची, तेरी तस्वीर बना बैठा।\n\nमैं चातक हूँ तू बादल है,\nमैं लोचन हूँ तू काजल है,\nमैं आँसू हूँ तू आँचल है,\nमैं प्यासा तू गंगाजल है।\nतू चाहे दीवाना कह ले,\nया अल्हड़ मस्ताना कह ले,\nजिसने मेरा परिचय पूछा, मैं तेरा नाम बता बैठा।\n\nसारा मदिरालय घूम गया,\nप्याले प्याले को चूम गया,\nपर जब तूने घूँघट खोला,\nमैं बिना पिए ही झूम गया।\nतू चाहे पागलपन कह ले,\nतू चाहे तो पूजन कह ले,\nमंदिर के जब भी द्वार खुले, मैं तेरी अलख जगा बैठा।\n\nमैं प्यासा घट पनघट का हूँ,\nजीवन भर दर दर भटका हूँ,\nकुछ की बाहों में अटका हूँ,\nकुछ की आँखों में खटका हूँ।\nतू चाहे पछतावा कह ले,\nया मन का बहलावा कह ले,\nदुनिया ने जो भी दर्द दिया, मैं तेरा गीत बना बैठा।\n\nमैं अब तक जान न पाया हूँ,\nक्यों तुझसे मिलने आया हूँ,\nतू मेरे दिल की धड़कन में,\nमैं तेरे दर्पण की छाया हूँ।\nतू चाहे तो सपना कह ले,\nया अनहोनी घटना कह ले,\nमैं जिस पथ पर भी चल निकला, तेरे ही दर पर जा बैठा।\n\nमैं उर की पीड़ा सह न सकूँ,\nकुछ कहना चाहूँ, कह न सकूँ,\nज्वाला बनकर भी रह न सकूँ,\nआँसू बनकर भी बह न सकूँ।\nतू चाहे तो रोगी कह ले,\nया मतवाला जोगी कह ले,\nमैं तुझे याद करते-करते अपना भी होश भुला बैठा।\n\n","author":"उदयभानु ‘हंस’","title":"मैं तुझसे प्रीत लगा बैठा \/ उदयभानु ‘हंस’"},{"poem":"आदमी खोखले हैं पूस के बादल की तरह,\nशहर लगते हैं मुझे आज भी जंगल की तरह।\n\nहमने सपने थे बुने इंद्रधनुष के जितने,\nचीथड़े हो गए सब विधवा के आँचल की तरह।\n\nजेठ की तपती हुई धूप में श्रम करते हैं जो,\nतुम उन्हें छाया में ले लो किसी पीपल की तरह।\n\nदर्द है जो दिल का अलंकार, कोई भार नहीं\nझील में जल की तरह आँख में काजल की तरह।\n\nसोने-चाँदी के तराज़ू में न तोलो उसको\nप्यार अनमोल सुदामा के है चावल की तरह।\n\nजन्म लेती नहीं आकाश से कविता मेरी\nफूट पड़ती है स्वयं धरती से कोंपल की तरह।\n\nजुल्म की आग में तुम जितना जलाओगे मुझे,\nमैं तो महकूँगा अधिक उतना ही संदल की तरह।\n\nऐसी दुनिया को उठो, आग लगा दें मिलकर,\nनारी बिकती हो जहाँ मंदिर की बोतल की तरह।\n\nपेट भर जाएगा जब मतलबी यारों का कभी,\nफेंक देंगे वो तुम्हें कूड़े में पत्तल की तरह।\n\nदिल का है रोग, भला 'हंस' बताएँ कैसे,\nलाज होंठों को जकड़ लेती है साँकल की तरह।\n\n","author":"उदयभानु ‘हंस’","title":"आदमी खोखले हैं \/ उदयभानु ‘हंस’"},{"poem":"ज़िंदगी फूस की झोंपड़ी है,\nरेत की नींव पर जो खड़ी है।\n\nपल दो पल है जगत का तमाशा,\nजैसे आकाश में फुलझ़ड़ी है।\n\nकोई तो राम आए कहीं से,\nबन के पत्थर अहल्या खड़ी है।\n\nसिर छुपाने का बस है ठिकाना,\nवो महल है कि या झोंपड़ी है।\n\nधूप निकलेगी सुख की सुनहरी,\nदुख का बादल घड़ी दो घड़ी है।\n\nयों छलकती है विधवा की आँखें.,\nमानो सावन की कोई झ़ड़ी है।\n\nहाथ बेटी के हों कैसे पीले\nझोंपड़ी तक तो गिरवी पड़ी है।\n\nजिसको कहती है ये दुनिया शादी,\nदर असल सोने की हथकड़ी है।\n\nदेश की दुर्दशा कौन सोचे,\nआजकल सबको अपनी पड़ी है।\n\nमुँह से उनके है अमृत टपकता,\nकिंतु विष से भरी खोपड़ी है।\n\nविश्व के 'हंस' कवियों से पूछो,\nदर्द की उम्र कितनी बड़ी है।\n\n","author":"उदयभानु ‘हंस’","title":"जिंदगी फूस की झोपड़ी \/ उदयभानु ‘हंस’"},{"poem":"बैठे हों जब वो पास, ख़ुदा ख़ैर करे\nफिर भी हो दिल उदास, ख़ुदा ख़ैर करे।\n\nमैं दुश्मनों से बच तो गया हूँ, लेकिन\nहैं दोस्त आस-पास, ख़ुदा ख़ैर करे\n\nनारी का तन उघाड़ने की होड़ लगी\nयदि है यही विकास, ख़ुदा ख़ैर करे।\n\nअब देश की जड़ खोदनेवाले नेता\nखुद लिखेंगे इतिहास, ख़ुदा ख़ैर करे।\n\nमंदिर मठों में बैठ के भी संन्यासी\nउमेटन लगे कपास, ख़ुदा ख़ैर करे।\n\nमावस की रात उन की छत पर देखो तो\nपूनम का है उजास, ख़ुदा ख़ैर करे।\n\nदिन-रात 'हंस' रहते हुए पानी में\nमछली को लगे प्यास, ख़ुदा ख़ैर करे।\n\n","author":"उदयभानु ‘हंस’","title":"बैठे हों जब वो पास \/ उदयभानु ‘हंस’"},{"poem":"मत जियो सिर्फ़ अपनी खुशी के लिए\nकोई सपना बुनो ज़िंदगी के लिए।\n\nपोंछ लो दीन दुखियों के आँसू अगर,\nकुछ नहीं चाहिए बंदगी के लिए।\n\nसोने चाँदी की थाली ज़रूरी नहीं,\nदिल का दीपक बहुत आरती के लिए।\n\nजिसके दिल में घृणा का है ज्वालामुखी\nवह ज़हर क्यों पिये खुदकुशी के लिए।\n\nउब जाएँ ज़ियादा खुशी से न हम\nग़म ज़रूरी है कुछ ज़िंदगी के लिए।\n\nसारी दुनिया को जब हमने अपना लिया,\nकौन बाकी रहा दुश्मनी के लिए।\n\nतुम हवा को पकड़ने की ज़िद छोड़ दो,\nवक्त रुकता नहीं है किसी के लिए।\n\nशब्द को आग में ढालना सीखिए,\nदर्द काफी नहीं शायरी के लिए।\n\nसब ग़लतफहमियाँ दूर हो जाएँगी,\nहँस मिल लो गले दो घड़ी के लिए।\n\n","author":"उदयभानु ‘हंस’","title":"मत जियो सिर्फ अपनी खुशी के लिए \/ उदयभानु ‘हंस’"},{"poem":"मन में सपने अगर नहीं होते\nहम कभी चाँद पर नहीं होते\n\nसिर्फ़ जंगल में ढूँढ़ते क्यों हो\nभेड़िए अब किधर नहीं होते\n\nकब की दुनिया मसान बन जाती\nउसमें शायर अगर नहीं होते\n\nकिस तरह वो ख़ुदा को पाएँगे\nखुद से जो बेख़बर नहीं होते\n\nपूछते हो पता ठिकाना क्या\nहम फकीरों के घर नहीं होते।\n\n","author":"उदयभानु ‘हंस’","title":"मन में सपने \/ उदयभानु ‘हंस’"}]
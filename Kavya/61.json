[{"poem":"आँखों ने बस देखा भर था,\nमन ने उसको छाप लिया।\n\nरंग पंखुरी केसर टहनी नस-नस के सब ताने-बाने,\nउनमें कोमल फूल बना जो, भोली आँख उसे ही जाने,\nमन ने सौरभ के वातायन से--\nअसली रस भाँप लिया।\nआँखों ने बस देखा भर था\nमन ने उसको छाप लिया।\n\nछवि की गरिमा से मंडित, उस तन की मानक ऊँचाई को,\nस्नेह-राग से उद्वेलित उस मन की विह्वल तरुणाई को,\nआँखों ने छूना भर चाहा,\nमन ने पूरा नाप लिया।\nआँखों ने बस देखा भर था,\nमन ने उसको छाप लिया।\n\nआँख पुजारी है, पूजा में भर अँजुरी नैवेद्य चढ़ाए,\nवेणी गूँथे, रचे महावर, आभूषण ले अंग सजाए,\nमन ने जीवन-मंदिर में-\nउस प्रतिमा को ही थाप लिया।\nआँखों ने बस देखा भर था,\nमन ने उसको छाप लिया।\n\n","author":"रवीन्द्र भ्रमर","title":"मन ने छाप लिया \/ रवीन्द्र भ्रमर"},{"poem":"प्राणों के पिंजरे में पाला,\nसाँस-साँस में गाया,\nबड़े जतन से वह सुर-पाँखी मेरे बस में आया।\n\nसाँझ-सकारे मन-बंसी पर मैंने उसको टेरा,\nरसना की रेशमी धार पर दिन दुपहरिया फेरा,\nअक्षर-मंत्र, शब्द के टोने, स्वर के बान चलाए\nधीरे-धीरे उस निर्मम से कुछ अपनापा पाया।\nबड़े जतन से वह सुर-पाँखी मेरे बस में आया।\n\nजाने किस अनुराग पगीं उसकी रतनारी आँखें,\nकिस पीड़ा के नील रंग में रंगी हुई हैं पांखें,\nउसके गहरे प्रेमराग को बूझ न पाया अब तक\nअतुल स्नेह से उसके पंखों को हर क्षण सहलाया।\nबड़े जतन से वह सुर-पाँखी मेरे बस में आया।\n\nउसके रोम-रोम में महके वन-फूलों की प्रीत,\nउसकी हर थिरकन में गूँजे घाटी का संगीत,\nउसकी बोली में गूंगा आकाश मुखर हो जाए\nमैंने शब्द-तूलिका से उसका यह चित्र बनाया।\nबड़े जतन से वह सुर-पाँखी मेरे बस में आया।\n\n","author":"रवीन्द्र भ्रमर","title":"सुर-पाँखी \/ रवीन्द्र भ्रमर"},{"poem":"सारा संदर्भ\nबदल जाता है ।\n\nइस कोने के फूलदान को\nज़रा उस कोने कीजिए,\nइस आले के दर्पण को\nउस आले,\nया इस मेज़ का रुख़\nज़रा-सा यूँ\nकि उधरवाली खिडकी का\nआकाश दिखाई पडने लगे!\n\nसारा संदर्भ\nबदल जाता है \nप्रत्येक दृश्य\nनए-नए अर्थ देने लगता है\n\nइस-ऐसे अनूठे\nसत्य की उपलब्धि\nमुझे तब हुई\nजब\nइधर की दीवार पर लगे\nतुम्हारे चित्र को\nमैंने उधर की दीवार पर लगा दिया!\n\n","author":"रवीन्द्र भ्रमर","title":"बदलते सन्दर्भ \/ रवीन्द्र भ्रमर"},{"poem":"आज का यह दिन\nतुम्हें दे दिया मैंने\n\nआज दिन भर तुम्हारे ही ख़यालों में लगा मेला,\nमन किसी मासूम बच्चे-सा फिरा भटका अकेला,\nआज भी तुम पर\nभरोसा किया मैंने ।\n\nआज मेरी पोथियों में शब्द बनकर तुम्हीं दीखे,\nचेतना में उग रहे हैं अर्थ कितने मधुर-तीखे,\nजिया मैंने ।\n\nआज सारे दिन बिना मौसम घनी बदली रही है,\nसहन आँगन में उमस की, प्यास की धारा बही है,\nसुबह उठकर नाम जो\nले लिया मैंने ।\n\n","author":"रवीन्द्र भ्रमर","title":"दे दिया मैंने \/ रवीन्द्र भ्रमर"},{"poem":"चलो, नदी के साथ चलें ।\n\nनदी वत्सला है, सुजला है,\nइसकी धारा में अतीत का दर्प पला है,\nवर्तमान से छनकर यह भविष्य-पथ गढ़ती,\nइसका हाथ गहें\nयुग की जय-यात्रा पर निकलें ।\nचलो, नदी के साथ चलें ।\n\nसदा सींचती जीवन-तट को,\nस्नेह दिया करती आस्था के अक्षय-वट को,\nघट को अनायास पावन पय से भर देती,\nइसकी लहरों में उज्ज्वल कर्मों के-\nपुण्य फलें ।\nचलों, नदी के साथ चलें ।\n\nइसके आँचल की छायाएँ,\nमानस के गायत्री-प्रात, ॠचा-संध्याएँ,\nलहरों पर इठलातीं दूरागत नौकाएँ\nजादू की बाँसुरी बजाएँ\nजिनमें गान ढलें ।\n\nचलो, नदी के साथ चलें।\n\n","author":"रवीन्द्र भ्रमर","title":"नदी के साथ \/ रवीन्द्र भ्रमर"},{"poem":"सिंधु-वेला ।\nतप्त रेती पर पड़ा चुपचाप मोती सोचता है, आह!\nमेरा सीप, मेरा दूधिया घर,\nक्या हुआ, किसने उजाड़ा मुझे\nज्वार आए, गए, जल-तल शाँत-निश्चल,\nमैं यहाँ निरुपाय ऐसे ही तपूँगा ।\n\nओ लहर! फिर लौट आ मुझको बहा ले चल ।\nबहुत संभव, फिर न मुझको मिले\nमेरा सीप, मेरा दूधिया घर ।\nकिंतु, माता-भूमि ।\nआह! स्वर्गिक भूमि ।।\nसिंधु, उसकी अनथही गहराइयाँ\nशंख, घोंघे, मछलियाँ, साथी-संघाती,\nआह! माता भूमि!\n\nओ लहर! फिर लौट आ मुझको बहा ले चल ।\nतप्त रेती पर पड़ा चुपचाप मोती सोचता है ।\n\nसिंधु-वेला ।\n\n","author":"रवीन्द्र भ्रमर","title":"सिन्धु-वेला \/ रवीन्द्र भ्रमर"},{"poem":"बाँध लिए अँजुरी में-\nजूही के फूल ।\n\nमधुर गंध,\nमन की हर एक गली महक गई,\nसुखद परस,\nरग-रग में चिनगी-सी दहक गई\nरोम-रोम उग आए-\nसाधों के शूल ।\n\nजोन्हा का जादू\nजिन पंखुरियों था फैला,\nछू गंदे हाथों-\nमैंने उन्हें किया मैला,\nहाथ काट लो-\nमेरे...\nसज़ा है क़बूल ।\n\nआह!\nहो गई मुझसे एक बड़ी भूल ।\nअँजुरी में बाँध लिए जूही के फूल ।\n\n","author":"रवीन्द्र भ्रमर","title":"बाँध लिए अँजुरी में \/ रवीन्द्र भ्रमर"},{"poem":"बात है\nशब्द नहीं हैं\nकैसे खोल दूँ ग्रंथित मन!!\n\nतुम अधीर प्रान हुए कुछ सुनने को\nमर्म के उगे दो आखर चुनने को,\nप्रीति है\nमुक्ति नहीं है,\nकैसे तोड़ दूँ सब बंधन?\n\nबाँसुरी लगी है लाज नहीं बजेगी\nस्वर की सौतन राधा नहीं सजेगी,\nकण्ठ है\nगान नहीं है,\nरूठ न जाना मनमोहन!\n\nपाँव लग रहूँगी मौन, सहूँगी व्यथा,\nकह न सकूँगी अपने स्वप्न की कथा,\nभाव हैं\nछंद नहीं हैं,\nमौन ही बनेगा समर्पन!!\n\nकैसे खोल दूँ ग्रंथित मन?\nबात है, शब्द नहीं हैं\nमौन ही बनेगा समर्पन!!\n\n","author":"रवीन्द्र भ्रमर","title":"बात है शब्द नहीं हैं \/ रवीन्द्र भ्रमर"}]
[{"poem":"मेरा चंचल मन भी कैसा, पल में खिलता, मुरझा जाता!\nजब सुखी हुआ सुख से विह्वल, जब दु:खी हुआ दु:ख से बेकल,\nवह हरसिंगार के फूलों सा सुकुमार सहज कुम्हला जाता!\n\nफूला न समाता खुश होकर, या घर भर देता रो-रोकर,\nया तो कहता, 'दुनिया मेरी, या 'जग से मेरा क्या नाता!\nमेरे मन की यह दुर्बलता, सामान्य नहीं निज को गिनता,\nवह अहंकार से उपजा है, इसलिए सदा रोता-गाता!\n\nमैंने बहुतेरा समझाया, मन अब तक समझ नहीं पाया,\nवह भी मिट्टी से ही निकला, फिर मिट्टी ही में मिल जाता!\n\n","author":"नरेन्द्र शर्मा","title":"मेरा मन \/ नरेन्द्र शर्मा"},{"poem":"सूरज डूब गया बल्ली भर-\nसागर के अथाह जल में।\nएक बाँस भर उठ आया है-\nचांद, ताड के जंगल में।\nअगणित उंगली खोल, ताड के पत्र, चांदनी में डोले,\nऐसा लगा, ताड का जंगल सोया रजत-छत्र खोले\nकौन कहे, मन कहाँ-कहाँ\nहो आया, आज एक पल में।\nबनता मन का मुकुर इंदु, जो मौन गगन में ही रहता,\nबनता मन का मुकुर सिंधु, जो गरज-गरज कर कुछ कहता,\nशशि बनकर मन चढा गगन पर,\nरवि बन छिपा सिंधु तल में।\nपरिक्रमा कर रहा किसी की, मन बन चांद और सूरज,\nसिंधु किसी का हृदय-दोल है, देह किसी की है भू-रज\nमन को खेल खिलाता कोई,\nनिशि दिन के छाया-छल में।\n\n","author":"नरेन्द्र शर्मा","title":"सूरज डूब गया बल्ली भर \/ नरेन्द्र शर्मा"},{"poem":"ज्योति कलश छलके - ४ \nहुए गुलाबी, लाल सुनहरे \nरंग दल बादल के \nज्योति कलश छलके  \n\nघर आंगन वन उपवन उपवन \nकरती ज्योति अमृत के सींचन \nमंगल घट ढल के - २ \nज्योति कलश छलके  \n\nपात पात बिरवा हरियाला \nधरती का मुख हुआ उजाला \nसच सपने कल के - २ \nज्योति कलश छलके  \n\nऊषा ने आँचल फैलाया \nफैली सुख की शीतल छाया \nनीचे आँचल के - २ \nज्योति कलश छलके  \n\nज्योति यशोदा धरती मैय्या \nनील गगन गोपाल कन्हैय्या \nश्यामल छवि झलके - २ \nज्योति कलश छलके  \n\nअम्बर कुमकुम कण बरसाये \nफूल पँखुड़ियों पर मुस्काये \nबिन्दु तुहिन जल के - २ \nज्योति कलश छलके\n\n","author":"नरेन्द्र शर्मा","title":"ज्योति कलश छलके \/ नरेन्द्र शर्मा"},{"poem":"१\nमैं बन्दी बन्दी मधुप, और यह गुंजित मम स्नेहानुराग,\nसंगम की गोदी में पोषित शोभित तू शतदल प्रयाग!\n\nविधि की बाहें गंगा-यमुना तेरे सुवक्ष पर कंठहार,--\nलहराती आतीं गिरि-पथ से, लहरों में भर शोभा अपार!\n\nदेखा करता हूँ गंगा में उगता गुलाब-सा अरुण प्रात,\nयमुना की नीली लहरों में नहला तन ऊठती नित्य रात!\n\nगंगा-यमुना की लहरों में कण-कण में मणि नयनाभिराम\nबिखरा देती है साँझ हुए नारंगी रँग की शान्त शाम!\n\nतेरे प्रसाद के लिए, तीर्थ! आते थे दानी हर्ष जहाँ\nपल्लव के रुचिर किरीट पहन आता अब भी ऋतुराज वहाँ!\n\nकर दैन्य-दुःख-हेमन्त-अन्त वैभव से भर सब शुष्क वृन्त\nहर साल हर्ष के ही समान सुख-हर्ष-पुष्प लाता वसन्त!\n\nस्वर्णिम मयूर-से नृत्य करते उपवन में गोल्ड मोहर,\nकुहुका करती पिक छिप छिप कर तरुओं में रत प्रत्येक प्रहर!\n\nभर जाती मीठी सौरभ-से कड़वे नीमों की डाल डाल,\nलद जाते चलदल पर असंख्य नवदल प्रवाल के जाल लाल!\n\n'मधु आया', कहते हँस प्रसून, पल्लव 'हाँ' कह कह हिल जाते\nआलिंगन भर, मधु-गंध-भरी बहती समीर जब दिन आते!\n\nशुचि स्वच्छ और चौड़ी सड़कों के हरे-भरे तेरे घर में,\nसबको सुख से भर देता है ऋतुपति पल भर के अन्तर में!\n\nमधु के दिन पर कितने दिन के! -- आतप में तप जल जाता सब\nतू सिखलाता, कैसे केवल पल भर का है जग का वैभव!\n\nइस स्वर्ण-परीक्षा से दीक्षा ले ज्ञानी बन मन-नीरजात,\nशीतल हो जाता, आती है जब सावन की मुख-सरस रात!\n\nजब रहा-सहा दुख धुल जाता, मन शुभ्र शरद्-सा खिल जाता\nयों दीपमिलिका में आलोकित कर पथ विमल शरद् आता!\n\nऋतुओं का पहिया इसी तरह घूमा करता प्रतिवर्ष यहाँ,\nतेरे प्रसाद के लिए तीर्थ! आते थे दानी हर्ष जहाँ!\n\nखुसरू का बाग सिखाता है, है धूप-छाँह-सी यह माया,\nवृक्षों के नीचे लिख जाती है यों ही नित चंचल छाया!\n\nवह दुर्ग!--जहाँ उस शान्ति-स्तम्भ में मूर्तिमान अब तक अशोक,\nथा गर्व कभी, पर आज जगाता है उर उर में क्षोभ-शोक!\n\nतू सीख त्याग, तू सीख प्रेम, तू नियम-नेम ले अज्ञानी--\nक्या पत्थर पर अब तक अंकित यह दया-द्रवित कोमल वाणी?--\n\nजिसमें बोले होंगे गद्गद वे शान्ति-स्नेह के अभिलाषी--\nदृग भर भर शोकाकुल अशोक; सम्राट्, भिक्षु औ' संन्यासी!\n\nउस पत्थर अंकित है क्या? क्या त्याग, शान्ति, तप की वाणी?\nजिससे सीखें जीवन-संयम, सर्वत्र-शान्ति सब अज्ञानी!\n\nसंदेश शान्ति का ही होगा, पर अब जो कुछ वह लाचारी--\nबन्दी बल-हीन गुलामों की जड़मूक बेबसी बेचारी!\n\nदुख भी हलका हो जाता है अब देख देख परिवर्तन-क्रम,\nफिर कभी सोचने लगता हूँ यह जीवन सुख-दुख का संगम!\n\nबेबसी सदा की नहीं, सदा की नहीं गुलामी भी मेरी,\nहे काल क्रूर, सुन! कभी नहीं क्या करवट बदलेगी तेरी?\n\n२\nयह जीवन चंचल छाया है, बदला करता प्रतिपल करवट,\nमेरे प्रयाग की छाया में पर, अब तक जीवित अक्षयवट! --\n\nक्या इसके अजर-पत्र पर चढ़ जीवन जीतेगा महाप्रलय?\nकह, जीवन में क्षमता है यदि तो तम से हो प्रकाश निर्भय!\n\nमैं भी फिर नित निर्भय खोजूँ शाश्वत प्रकाश अक्षय जीवन,\nनिर्भय गाऊँ, मैं शान्त करूँ इस मृत्युभित जग का क्रन्दन!\n\nहै नये जन्म का नाम मृत्यु, है नई शक्ति का नाम ह्रास, --\nहै आदि अन्त का, अन्त आदि का यों सब दिन क्रम-बद्ध ग्रास!\n\nप्यारे प्रयाग! तेरे उर में ही था यह अन्तर-स्वर निकला,\nथा कंठ खुला, काँटा निकला, स्वर शुद्ध हुआ, कवि-हृदय मिला!\n\nकवि-हृदय मिला, मन-मुकुल खिला, अर्पित है जो श्री चरणों में,\nपर हो न सकेगा अभिनन्दन मेरे इन कृत्रिम वर्णों में!\n\nये कृत्रिम, तू सत्-पृकृति-रूप, हे पूर्ण-पुरातन तीर्थराज!\nक्षमता दे, जिससे कर पाऊँ तेरा अनन्त गुण-गान आज!\n\nदे शुभाशीस, हे पुण्यधाम!, वाणी कल्याणी हो प्रकाम--\nस्वीकृत हो अब श्री चरणों में बन्दी का यह अन्तिम प्रणाम!\n\nतेरे चरणों में शीश धरे आये होंगे कितने नरेन्द्र,\nकितने ही आये, चले गये, कुछ दिन रह अभिमानी महेन्द्र!\n\nमैं भी नरेन्द्र, पर इन्द्र नहीं, तेरा बन्दी हूँ, तीर्थराज!\nक्षमता दे जिससे कर पाऊँ तेरा अन्न्त गुण-गान आज!!\n\n","author":"नरेन्द्र शर्मा","title":"प्रयाग \/ नरेन्द्र शर्मा"},{"poem":"आज के बिछुड़े न जाने कब मिलेंगे? \nआज से दो प्रेम योगी, अब वियोगी ही रहेंगे! \nआज के बिछुड़े न जाने कब मिलेंगे?  \n\nसत्य हो यदि, कल्प की भी कल्पना कर, धीर बांधूँ, \nकिन्तु कैसे व्यर्थ की आशा लिये, यह योग साधूँ! \nजानता हूँ, अब न हम तुम मिल सकेंगे! \nआज के बिछुड़े न जाने कब मिलेंगे?  \n\nआयेगा मधुमास फिर भी, आयेगी श्यामल घटा घिर, \nआँख भर कर देख लो अब, मैं न आऊँगा कभी फिर! \nप्राण तन से बिछुड़ कर कैसे रहेंगे! \nआज के बिछुड़े न जाने कब मिलेंगे?  \n\nअब न रोना, व्यर्थ होगा, हर घड़ी आँसू बहाना, \nआज से अपने वियोगी, हृदय को हँसना सिखाना, \nअब न हँसने के लिये, हम तुम मिलेंगे! \nआज के बिछुड़े न जाने कब मिलेंगे?  \n\nआज से हम तुम गिनेंगे एक ही नभ के सितारे \nदूर होंगे पर सदा को, ज्यों नदी के दो किनारे \nसिन्धुतट पर भी न दो जो मिल सकेंगे! \nआज के बिछुड़े न जाने कब मिलेंगे?  \n\nतट नदी के, भग्न उर के, दो विभागों के सदृश हैं, \nचीर जिनको, विश्व की गति बह रही है, वे विवश है! \nआज अथइति पर न पथ में, मिल सकेंगे! \nआज के बिछुड़े न जाने कब मिलेंगे?  \n\nयदि मुझे उस पार का भी मिलन का विश्वास होता, \nसच कहूँगा, न मैं असहाय या निरुपाय होता, \nकिन्तु क्या अब स्वप्न में भी मिल सकेंगे? \nआज के बिछुड़े न जाने कब मिलेंगे?  \n\nआज तक हुआ सच स्वप्न, जिसने स्वप्न देखा? \nकल्पना के मृदुल कर से मिटी किसकी भाग्यरेखा? \nअब कहाँ सम्भव कि हम फिर मिल सकेंगे! \nआज के बिछुड़े न जाने कब मिलेंगे?  \n\nआह! अन्तिम रात वह, बैठी रहीं तुम पास मेरे, \nशीश कांधे पर धरे, घन कुन्तलों से गात घेरे, \nक्षीण स्वर में कहा था, \"अब कब मिलेंगे?\" \nआज के बिछुड़े न जाने कब मिलेंगे?  \n\n\"कब मिलेंगे\", पूछ्ता मैं, विश्व से जब विरह कातर, \n\"कब मिलेंगे\", गूँजते प्रतिध्वनिनिनादित व्योम सागर, \n\"कब मिलेंगे\", प्रश्न उत्तर \"कब मिलेंगे\"! \nआज के बिछुड़े न जाने कब मिलेंगे?\n\n","author":"नरेन्द्र शर्मा","title":"आज के बिछुड़े न जाने कब मिलेंगे \/ नरेन्द्र शर्मा"},{"poem":"पगली इन क्षीण बाहुओं में  \nकैसे यों कस कर रख लोगी \nएक, एक एक क्षण  को केवल थे मिले प्रणय के चपल श्वास  \nभोली हो, समझ लिया तुमने सब दिन को अब गुंथ गये पाश   \n\nस्वच्छंद सदा मै मारुत-सा \nवश में  तुम कैसे कर लोगी  \nलतिकाओं के नित तोड पाश उठते ईस उपवन के रसाल  \nठुकरा चरणाश्रित  लहरों को  उड  जाते मानस के मराल   \n\nफिर कहो, तुम्हारी मिलन रात  \nही  कैसे   सब   दिन   की  होगी  \nमै तो चिर-पथिक प्रवासी हू, था  ईतना  ही  निवास मेरा  \nरोकर मत रोको राह, विवश  यह  पारद-पद  जीवन मेरा   \n\nराका तो  एक चरण रानी  \nपूनों थी, मावश भी होगी \nजीवन  भर   कभी   न   भूलूँगा   उपहार   तुम्हारे   वे   मधुमय  \nवह प्रथम मिलन का प्रिय चुम्बन यह अश्रु-हार अब विदा समय   \n\nतुम भी बोलो, क्या दूँ रानी\nसुधि लोगी, या सपने लोगी\n\n","author":"नरेन्द्र शर्मा","title":"तुम भी बोलो, क्या दूँ रानी \/ नरेन्द्र शर्मा"},{"poem":"तुम दुबली-पतली दीपक की लौ-सी सुन्दर \nमैं अंधकार \nमैं दुर्निवार \nमैं तुम्हें समेटे हूँ सौ-सौ बाहों में, मेरी ज्योति प्रखर \n\nआपुलक गात में मलय-वात \nमैं चिर-मिलनातु जन्मजात \nतुम लज्जाधीर शरीर-प्राण \nथर्-थर् कम्पित ज्यों स्वर्ण-पात \nकँपती छायावत्, रात, काँपते तम प्रकाश अलिंगन भर \n\nआँखे से ओझल ज्योति-पात्र \nतुम गलित स्वर्ण की क्षीण धार \nस्वर्गिक विभूति उतरीं भू पर \nसाकार हुई छवि निराकार \nतुम स्वर्गंगा, मैं गंगाधर, उतरो, प्रियतर, सिर आँखों पर \n\nनलकी में झलका अंगारक \nबूँदों में गुरू-उसना तारक \nशीतल शशि ज्वाला की लपटों से \nवसन, दमकती द्युति चम्पक \nतुम रत्न-दीप की रूप-शिखा, तन स्वर्ण प्रभा कुसुमित अम्बर\n\n","author":"नरेन्द्र शर्मा","title":"तुम रत्न-दीप की रूप-शिखा \/ नरेन्द्र शर्मा"},{"poem":"हंस माला चल, बुलाता है तुझे फिर मानसर  \n\nशून्य है तेरे लिए मधुमास के नभ की डगर \nहिम तले जो खो गयी थीं, शीत के डर सो गयी थी \nफिर जगी होगी नये अनुराग को लेकर लहर \nहंस माला चल, बुलाता है तुझे फिर मानसर  \n\nबहुत दिन लोहित रहा नभ, बहुत दिन थी अवनि हतप्रभ \nशुभ्र-पंखों की छटा भी देख लें अब नारि-नर \nहंस माला चल, बुलाता है तुझे फिर मानसर  \n\nपक्ष अँधियारा जगत का, जब मनुज अघ में निरत था \nहो चुका निःशेष, फैला फिर गगन में शुक्ल पर \nहंस माला चल, बुलाता है तुझे फिर मानसर  \n\nविविधता के सत विमर्षों में उत्पछता रहा वर्षों \nपर थका यह विश्व नव निष्कर्ष में जाये निखर \nहंस माला चल, बुलाता है तुझे फिर मानसर  \n\nइन्द्र-धनु नभ-बीच खिल कर, शुभ्र हो सत-रंग मिलकर \nगगन में छा जाय विद्युज्ज्योति के उद्दाम शर \nहंस माला चल, बुलाता है तुझे फिर मानसर  \n\nशान्ति की सितपंख भाषा, बन जगत की नयी आशा \nउड निराशा के गगन में, हंसमाला, तू निडर \nहंस माला चल, बुलाता है तुझे फिर मानसर\n\n","author":"नरेन्द्र शर्मा","title":"हंस माला चल \/ नरेन्द्र शर्मा"},{"poem":"हर लिया क्यों शैशव नादान?\n\nशुद्ध सलिल सा मेरा जीवन,\nदुग्ध फेन-सा था अमूल्य मन,\nतृष्णा का संसार नहीं था,\nउर रहस्य का भार नहीं था,\nस्नेह-सखा था, नन्दन कानन\nथा क्रीडास्थल मेरा पावन;\nभोलापन भूषण आनन का\nइन्दु वही जीवन-प्रांगण का\nहाय! कहाँ वह लीन हो गया\nविधु मेरा छविमान?\nहर लिया क्यों शैशव नादान?\n\nनिर्झर-सा स्वछन्द विहग-सा,\nशुभ्र शरद के स्वच्छ दिवस-सा,\nअधरों पर स्वप्निल-सस्मिति-सा,\nहिम पर क्रीड़ित स्वर्ण-रश्मि-सा,\nमेरा शैशव! मधुर बालपन!\nबादल-सा मृदु-मन कोमल-तन।\nहा अप्राप्य-धन! स्वर्ग-स्वर्ण-कन\nकौन ले गया नल-पट खग बन?\nकहाँ अलक्षित लोक बसाया?\nकिस नभ में अनजान!\nहर लिया क्यों शैशव नादान?\n\nजग में जब अस्तित्व नहीं था,\nजीवन जब था मलयानिल-सा\nअति लघु पुष्प, वायु पर पर-सा,\nस्वार्थ-रहित के अरमानों-सा,\nचिन्ता-द्वेष-रहित-वन-पशु-सा\nज्ञान-शून्य क्रीड़ामय मन था,\nस्वर्गिक, स्वप्निल जीवन-क्रीड़ा\nछीन ले गया दे उर-पीड़ा\nकपटी कनक-काम-मृग बन कर\nकिस मग हा! अनजान?\nहर लिया क्यों शैशव नादान?\n\nनरेन्द्र शर्मा (१९३२)\n\n(सरस्वती हीरक-जयन्ती विशेषांक १९००-१९५९ से साभार)\n\n","author":"नरेन्द्र शर्मा","title":"हर लिया क्यों शैशव नादान \/ नरेन्द्र शर्मा"},{"poem":"जब-तब नींद उचट जाती है\nपर क्‍या नींद उचट जाने से\nरात किसी की कट जाती है?\n\nदेख-देख दु:स्‍वप्‍न भयंकर,\nचौंक-चौंक उठता हूँ डरकर;\nपर भीतर के दु:स्‍वप्‍नों से\nअधिक भयावह है तम बाहर!\nआती नहीं उषा, बस केवल\nआने की आहट आती है!\n\nदेख अँधेरा नयन दूखते,\nदुश्चिंता में प्राण सूखते!\nसन्‍नाटा गहरा हो जाता,\nजब-जब श्‍वन श्रृगाल भूँकते!\nभीत भवना, भोर सुनहली\nनयनों के न निकट लाती है!\n\nमन होता है फिर सो जाऊँ,\nगहरी निद्रा में खो जाऊँ;\nजब तक रात रहे धरती पर,\nचेतन से फिर जड़ हो जाऊँ!\nउस करवट अकुलाहट थी, पर\nनींद न इस करवट आती है!\n\nकरवट नहीं बदलता है तम,\nमन उतावलेपन में अक्षम!\nजगते अपलक नयन बावले,\nथिर न पुतलियाँ, निमिष गए थम!\nसाँस आस में अटकी, मन को\nआस रात भर भटकाती है!\n\nजागृति नहीं अनिद्रा मेंरी,\nनहीं गई भव-निशा अँधेरी!\nअंधकार केंद्रित धरती पर,\nदेती रही ज्‍योति च‍कफेरी!\nअंतर्यानों के आगे से\nशिला न तम की हट पाती है!\n\n","author":"नरेन्द्र शर्मा","title":"नींद उचट जाती है \/ नरेन्द्र शर्मा"},{"poem":"भरे जंगल के बीचो बीच, \nन कोई आया गया जहां,\nचलो हम दोनों चलें वहां।\n\nजहां दिन भर महुआ पर झूल,  \nरात को चू पड़ते हैं फूल,\nबांस के झुरमुट में चुपचाप,  \nजहां सोये नदियों के कूल;\n\nहरे जंगल के बीचो बीच,\nन कोई आया गया जहां,\nचलो हम दोनों चलें वहां।\n\nविहंग मृग का ही जहां निवास, \nजहां अपने धरती आकाश,\nप्रकृति का हो हर कोई दास,\nन हो पर इसका कुछ आभास,\n\nखरे जंगल के के बीचो बीच, \nन कोई आया गया जहां,\nचलो हम दोनों चलें वहां।\n\n","author":"नरेन्द्र शर्मा","title":"चलो हम दोनों चलें वहां \/ नरेन्द्र शर्मा"},{"poem":"हुए है पराये मन हार आये\nमन का मरम जाने ना माने ना माने ना नैना दीवाने \n\nजाना ना जाना मन ही ना जाना\nचितवन का मन बनता निशाना \nकैसा निशाना कैसा निशाना ,\nमन ही पहचाने ना, माने ना माने ना नैना दीवाने \n\nजीवन बेली करे अठखेली महके मन के बकुल\nप्रीति फूल फूले झूला झूले, चहके बन बुलबुल,\nमहके मन के बकुल \nमन क्या जाने, क्या होगा कल धार समय की बहती पलपल,\nजीवन चँचल जीवन चँचल, दिन जाके फिर आने ना \nमाने ना माने ना नैना दीवाने\n\n","author":"नरेन्द्र शर्मा","title":"नैना दीवाने एक नहीं माने \/ नरेन्द्र शर्मा"},{"poem":"मेरे गीत बड़े हरियाले,\nमैने अपने गीत,\nसघन वन अन्तराल से\nखोज निकाले\n\nमैँने इन्हे जलधि मे खोजा,\nजहाँ द्रवित होता फिरोज़ा\nमन का मधु वितरित करने को, \nगीत बने मरकत के प्याले!\n\nकनक-वेनु, नभ नील रागिनी, \nबनी रही वंशी सुहागिनी\nसात रंध्र की सीढ़ी पर चढ़,\nगीत बने हारिल मतवाले! \n\nदेवदारु की हरित-शिखर पर\nअन्तिम नीड़ बनायेँगे स्वर,\nशुभ्र हिमालय की छाया मेँ,\nलय हो जायेँगे, लय वाले!\n\n","author":"नरेन्द्र शर्मा","title":"मेरे गीत बड़े हरियाले \/ नरेन्द्र शर्मा"},{"poem":"ऐसे हैं सुख सपन हमारे\nबन बन कर मिट जाते जैसे\nबालू के घर नदी किनारे\nऐसे हैं सुख सपन हमारे....\n\nलहरें आतीं, बह-बह जातीं\nरेखाए बस रह-रह जातीं\nजाते पल को कौन पुकारे\nऐसे हैं सुख सपन हमारे....\n\nऐसी इन सपनों की माया\nजल पर जैसे चांद की छाया\nचांद किसी के हाथ न आया\nचाहे जितना हाथ पसारे\nऐसे हैं सुख सपन हमारे....\n\n","author":"नरेन्द्र शर्मा","title":"ऐसे हैं सुख सपन हमारे \/ नरेन्द्र शर्मा"},{"poem":"जीवन की अंधियारी\nरात हो उजारी!\nधरती पर धरो चरण\nतिमिर-तम हारी \nपरम व्योमचारी!\n\nचरण धरो, दीपंकर,\nजाए कट तिमिर-पाश!\nदिशि-दिशि में चरण धूलि\nछाए बन कर-प्रकाश!\nआओ, नक्षत्र-पुरुष,\nगगन-वन-विहारी \nपरम व्योमचारी!\n\nआओ तुम, दीपों को \nनिरावरण करे निशा!\nचरणों में स्वर्ण-हास \nबिखरा दे दिशा-दिशा!\nपा कर आलोक,\nमृत्यु-लोक हो सुखारी \nनयन हों पुजारी!\n\n","author":"नरेन्द्र शर्मा","title":"ज्योति पर्व : ज्योति वंदना \/ नरेन्द्र शर्मा"},{"poem":"लौ लगाती गीत गाती, \nदीप हूँ मैं, प्रीत बाती\n\nनयनों की कामना,\nप्राणों की भावना\nपूजा की ज्योति बन कर,\nचरणों में मुस्कुराती\n\nआशा की पाँखुरी, \nश्वासों की बाँसुरी,\nथाली ह्र्दय की ले,\nनित आरती सजाती\n\nकुमकुम प्रसाद है,\nप्रभु धन्यवाद है \nहर घर में हर सुहागन, \nमंगल रहे मनाती\n\n","author":"नरेन्द्र शर्मा","title":"लौ लगाती गीत गाती \/ नरेन्द्र शर्मा"},{"poem":"तुम्हें याद है क्या उस दिन की\nनए कोट के बटन होल में,\nहँसकर प्रिये, लगा दी थी जब \nवह गुलाब की लाल कली?\n\nफिर कुछ शरमा कर, साहस कर,\nबोली थीं तुम- \"इसको यों ही\nखेल समझ कर फेंक न देना,\nहै यह प्रेम-भेंट पहली!\" \n\nकुसुम कली वह कब की सूखी,\nफटा ट्वीड का नया कोट भी,\nकिन्तु बसी है सुरभि ह्रदय में,\nजो उस कलिका से निकली! \n\n(फरवरी १९३७)\n\n","author":"नरेन्द्र शर्मा","title":"फटा ट्वीड का नया कोट \/ नरेन्द्र शर्मा"},{"poem":"मधु के दिन मेरे गए बीत!(२)\n\nमैँने भी मधु के गीत रचे, \nमेरे मन की मधुशाला मेँ \nयदि होँ मेरे कुछ गीत बचे, \nतो उन गीतोँ के कारण ही, \nकुछ और निभा ले प्रीत-रीत! \nमधु के दिन मेरे गए बीत!(२) \n\nमधु कहाँ, यहाँ गंगा-जल है!\nप्रभु के चरणोँ मे रखने को,\nजीवन का पका हुआ फल है!\nमन हार चुका मधुसदन को, \nमैँ भूल चुका मधु-भरे गीत! \nमधु के दिन मेरे गए बीत!(२)\n\nवह गुपचुप प्रेम-भरीँ बातेँ,(२)\nयह मुरझाया मन भूल चुका\nवन-कुंजोँ की गुंजित रातेँ (२) \nमधु-कलषोँ के छलकाने की \nहो गई , मधुर-बेला व्यतीत! \nमधु के दिन मेरे गए बीत!(२)\n\n","author":"नरेन्द्र शर्मा","title":"मधु के दिन मेरे गए बीत \/ नरेन्द्र शर्मा"},{"poem":"सुख सुहाग की दीव्य-ज्योति से,\nघर-आंगन मुस्काये,\n\nज्योति चरण धर कर दीवाली, \nघर-आंगन नित आये\n\n","author":"नरेन्द्र शर्मा","title":"सुख-सुहाग की दिव्य-ज्योति से \/ नरेन्द्र शर्मा"},{"poem":"विस्तार है अपार.. प्रजा दोनो पार.. करे हाहाकार...\nनिशब्द सदा ,ओ गंगा तुम, बहती हो क्यूँ?\nनैतिकता नष्ट हुई, मानवता भ्रष्ट हुई,\nनिर्लज्ज  भाव से , बहती हो क्यूँ?\n\nइतिहास की पुकार, करे हुंकार,\nओ गंगा की धार, निर्बल जन को, सबल संग्रामी,\nगमग्रोग्रामी,बनाती नहीँ हो क्यूँ?\n\nविस्तार है अपार ..प्रजा दोनो पार..करे हाहाकार ...\nनिशब्द सदा ,ओ गंगा तुम, बहती हो क्यूँ?\nनैतिकता नष्ट हुई, मानवता भ्रष्ट हुई,\nनिर्ल्लज्ज भाव से , बहती हो क्यूँ?\n\nइतिहास की पुकार, करे हुंकार गंगा की धार,\nनिर्बल जन को, सबल संग्रामी, गमग्रोग्रामी,बनाती नहीं हो क्यूँ?\nइतिहास की पुकार, करे हुंकार,ओ गंगा तुम, बहती हो क्यूँ?\n\nअनपढ जन, अक्षरहीन, अनगिन जन,\nअज्ञ विहिन नेत्र विहिन दिक` मौन हो क्यूँ?\nव्यक्ति रहे , व्यक्ति केन्द्रित, सकल समाज,\nव्यक्तित्व रहित,निष्प्राण समाज को तोड़ती न क्यूँ?\nओ गंगा की धार, निर्बल जन को, सबल संग्रामी,\nगमग्रोग्रामी,बनाती नहीं  हो क्यूँ?\n\nविस्तार है अपार ..प्रजा दोनो पार..करे हाहाकार ...\nनिशब्द सदा ,ओ गंगा तुम, बहती हो क्यूँ?\n\nअनपढ जन, अक्षरहीन, अनगिनजन,\nअज्ञ विहिननेत्र विहिन दिक` मौन हो कयूँ?\nव्यक्ति रहे , व्यक्ति केन्द्रित, सकल समाज,\nव्यक्तित्व रहित,निष्प्राण समाज को तोडती न क्यूँ?\n\nविस्तार है अपार.. प्रजा दोनो पार.. करे हाहाकार...\nनिशब्द सदा ,ओ  गंगा तुम, बहती हो क्यूँ?\n\n","author":"नरेन्द्र शर्मा","title":"गंगा, बहती हो क्यूँ \/ नरेन्द्र शर्मा"},{"poem":"दिखाती  पहले  धूप  रूप  की ,\nदिखाती  फ़िर  मट  मैली  काया!\nदुहरी  झलक  दिखा  कर  अपनी \nमोह - मुक्त  कर  देती  माया!\n\nअसम्भाव्य  भावी  की  आशा ,\nपूर्ति  चरम  शाश्वत  आपूर्ति  की ,\nललक  कलक  में  झलक  दिखाती \nअनासक्त  आसक्ति मूर्ति  की!\nअंत  सत्य  को  सुगम  बना तू  \nहरी  की  अगम  अछूती  छाया!\n\nमन  में  हरी , रसना  पर  षड-रस  ,\nअधर  धरे  मुस्कान  सुहानी!\nहरी  तक  उसे नचाती लाती  \nहरी  की जिसने  बात  न  मानी!\nशकुन  दिखा कर अंध तनय  को ,\nहरी-माया  ने  खेल  दिखाया ! \n\nसंग्न्याहत  हो  या  अनात्मारत  \nआत्म  मुग्ध  या  आत्म  प्रपंचक ,\nपहुँचाया  है हर  झूठे  को ,\nमाया  ने  झूठे  के  घर  तक ! \nलगन  लगा  कर  , मोह  मगन  को ,\nमृग  लाल  , जल  निधि  पार  कराया !\n\nअंहकार  को  निराधार  कर  ,\nनिरंकार  के  सम्मुख  लाती !\nगिरिजापति  का  मान  बढ़ाने \nरति  के  पति  को  भस्म  कराती !\nनेह  लगाया  यदि  माया  से ,\nनिज  को  खो , हरी  - हर  को  पाया !\n\nअपनी  समझ  लिए  हर कोई ,\nकरता  रहता  तेरी  - मेरी !\nवोह  अनेक  जन  मन  विलासिनी  \nएक  मात्र  श्री  हरी  की  चेरी !\nमैंने  इस  सहस्ररूपा  को ,\nराममयी  कह  शीश  झुकाया ! \n\nसंकलन: लावण्या\n\n","author":"नरेन्द्र शर्मा","title":"माया \/ नरेन्द्र शर्मा"},{"poem":"सत रंग चुनर नव रंग राग \nमधुर मिलन त्यौहार गगन में, \nमेघ सजल , बिजली में आग ...\nसत रंग चुनर , नव रंग पाग! \n\nपावस ऋतु नारी , नर सावन,\nरस रिमझिम , संगीत सुहावन, \nसारस के जोड़े, सरवर में, \nसुनते रहते, बादल राग!\nसत रंग चुनर , नव रंग राग!\n\nउपवन उपवन, कान्त-कामिनी, \nगगन गुंजाये , मेघ दामिनी,\nपत्ती पत्ती पर हरियाली, \nफूल-फूल पर, प्रेम-पराग! \nसत रंग चुनर , नव रंग राग ...\n\nपवन चलाए, बाण बूंद के, \nसहती धरती, आँख मूंद के--\nबेलों से अठखेली करते, \nमोर-मुकुट पहने  बन-बाग़!\nसत रंग चुनर नव रंग पाग!\n\n","author":"नरेन्द्र शर्मा","title":"वर्षा मंगल \/ नरेन्द्र शर्मा"},{"poem":"आया था हरे भरे वन में पतझर, पर वह भी बीत चला।\nकोंपलें लगीं, जो लगीं नित्य बढ़नें, बढ़ती ज्यों चन्द्रकला॥\n\nचम्पई चाँदनी भी बीती, अनुराग-भरी ऊषा आई।\nजब हरित-पीत पल्लव वन में लौ-सी पलाश-लाली छाई॥\n\nपतझर की सूखी शाखों में लग गयी आग, शोले लहके।\nचिनगी सी कलियाँ खिली और हर फुनगी लाल फूल दहके॥\n\nसूखी थीं नसें, बहा उनमें फिर बूँद-बूँद कर नया खून।\nभर गया उजाला ड़ालों में खिल उठे नये जीवन-प्रसून॥\n\nअब हुई सुबह, चमकी कलगी, दमके मखमली लाल शोले।\nफूले टेसू-बस इतना ही समझे पर देहाती भोले॥\n\nलो, डाल डाल से उठी लपट! लो डाल डाल फूले पलाश। \nयह है बसंत की आग, लगा दे आग, जिसे छू ले पलाश॥\n\nलग गयी आग; बन में पलाश, नभ में पलाश, भू पर पलाश।\nलो, चली फाग; हो गयी हवा भी रंगभरी छू कर पलाश॥\n\nआते यों, आएँगे फिर भी वन में मधुऋतु-पतझड़ कई।\nमरकत-प्रवाल की छाया में होगी सब दिन गुंजार नयी॥\n\n","author":"नरेन्द्र शर्मा","title":"पलाश \/ नरेन्द्र शर्मा"},{"poem":"जब तक मन में दुर्बलता है\nदुख से दुख, सुख से ममता है।\n\nपर सदा न रहता जग में सुख\nरहता सदा न जीवन में दुख।\nछाया-से माया-से दोनों\nआने-जाने हैं ये सुख-दुख।\n\nमन भरता मन, पर क्या इनसे\nआत्मा का अभाव भरता है! \n\nबहुत नाज था अपने सुख पर\nपर न टिका दो दिन सुख-वैभव,\nदुख? दुख को भी समझा सागर\nएक बूँद भी नहीं रहा अब!\n\nदेखा जब दिन-रात चीड़-वन\nनित कराह आहें भरता है!\n\nमैंने दुख-कातर हो-होकर\nजब-जब दर-दर कर फैलाया,\nसुख के अभिलाषी मन मेरे\nतब-तब सदा निरादर पाया।\n\nठोकर खा-खाकर पाया है\nदुख का कारण कायरता है।\n\nसुख भी नश्वर, दुख भी नश्वर\nयद्यपि सुख-दुख सबके साथी,\nकौन घुले फिर सोच-फिकर में\nआज घड़ी क्या है, कल क्या थी।\n\nदेख तोड़ सीमायें अपनी\nजोगी नित निर्भय रमता है।\n\nजब तक तन है, आधि-व्याधि है\nजब तक मन, सुख दुख है घेरे;\nतू निर्बल तो क्रीत भृत्य है,\nतू चाहे ये तेरे चेरे।\n\nतू इनसे पानी भरवा, भर\nज्ञान कूप, तुझमें क्षमता है।\n\nसुख दुख के पिंजर में बंदी\nकीर धुन रहा सिर बेचारा,\nसुख दुख के दो तीर चीर कर\nबहती नित गंगा की धारा।\n\nतेरा जी चाहे जो बन ले,\nतू अपना करता-हरता है।\n\n","author":"नरेन्द्र शर्मा","title":"सुख-दुख \/ नरेन्द्र शर्मा"},{"poem":"पकी जामुन के रँग की पाग\nबाँधता आया लो आषाढ़!\n\nअधखुली उसकी आँखों में\nझूमता सुधि मद का संसार,\nशिथिल-कर सकते नहीं संभाल\nखुले लम्बे साफे का भार,\n\nकभी बँधती, खुल पड़ती पाग,\nझूमता डगमग पग आषाढ़\n\nसिन्धु शैय्या पर सोई बाल\nजिसे आया वह सोती छोड़,\nआह, प्रति पग 'अब उसकी याद \nखींचती पीछे को, जी तोड़\n\nलगी उड़ने आँधी में पाग\nझूमता ड़गमग पग आषाढ़! \n\nहर्ष विस्मय से आँखें फाड़\nदेखती कृषक सुतायें जाग,\nनाचने लगे रोर सुन मोर\nलगी भुझने जंगल की आग\n\nहाँथ से छुट खुल पड़ती पाग,\nझूमता डगमग पग आषाढ़!\n\nज़री का पल्ला उड़ उड़ आज\nकभी हिल झिलमिल नभ के बीच,\nबन गया विद्युत द्युति, आलोक\nसूर्य शशि उडु के उर से खींच!\n\nकौंध नभ का उर उड़ती पाग,\nझूमता डगमग पग आषाढ़!\n\nउड़ गयी सहसा सिर से पाग-\nछा गये नभ में घन घनघोर! \nछुट गई सहसा कर से पाग-\nबढा आँधी पानी का जोर!\n\nलिपट लो गई मुझी से पाग,\nझूमता डगमग पग आषाढ़!\n\n\n","author":"नरेन्द्र शर्मा","title":"आषाढ़ \/ नरेन्द्र शर्मा"},{"poem":"मैंने देखा, मैं जिधर चला,\nमेरे सँग सँग चल दिया चाँद!\n\nघर लौट चुकी थी थकी साँझ;\nथा भारी मन दुर्बल काया,\nथा ऊब गया बैठे बैठे\nमैं अपनी खिड़की पर आया।\n\nटूटा न ध्यान, सोचता रहा\nगति जाने अब ले चले किधर!\nथे थके पाँव, बढ गए किंतु\nचल दिये उधर, मन हुआ जिधर!\n\nपर जाने क्यों, मैं जिधर चला\nमेरे सँग सँग चल दिया चाँद!\nपीले गुलाब-सा लगता था\nहल्के रंग का हल्दिया चाँद!\n\nसाथी था, फिर भी मन न हुआ\nहल्का, हो गया भार दूना।\nवह भी बेचारा एकाकी\nउसका भी जीवन-पथ सूना!\n\nक्या कहते, दोनों ही चुप थे,\nअपनी अपनी चुप सहते थे!\nदुख के साथी बस देख देख\nबिन कहे हृदय की कहते थे!\n\nथा ताल एक; मैं बैठ गया,\nमैंने संकेत किया, आओ,\nरवि-मुकुर! उतर आओ अस्थिर\nकवि-उर को दर्पण बन जाओ।\n\nमैं उठा, उठा वह; जिधर चला,\nमेरे सँग सँग चल दिया चाँद!\nमैं गीतों में; वह ओसों में\nबरसा औ' रोया किया चाँद!\n\nक्या पल भर भी कर सकी ओट\nझुरमुट या कोई तरु ड़ाली,\nपीपल के चमकीले पत्ते...\nया इमली की झिलमिल जाली?\n\nमैं मौन विजन में चलता था,\nवह शून्य व्योम में बढता था;\nकल्पना मुझे ले उड़ती थी,\nवह नभ में ऊँचा चढ़्ता था!\n\nमैं ठोकर खाता, रुकता वह;\nजब चला, साथ चल दिया चाँद!\nपल भर को साथ न छोड़ सका\nएसा पक्का कर लिया चाँद!\n\nअस्ताचलगामी चाँद नहीं क्या\nमेरे ही टूटे दिल सा?\nटूटी नौका सा डूब रहा,\nजिसको न निकट का तट मिलता!\n\nवह डूबा ज्यौं तैराक थका,\nमैं भी श्रम से, दुख से टूटा!\nथे चढे साथ, हम गिरे साथ,\nपर फिर भी साथ नहीं छूटा!\n\nअस्ताचल में ओझल होता शशि\nमैं निद्रा के अंचल में,\nवह फिर उगता, मैं फिर जगता\nघटते बढते हम प्रतिपल में!\n\nमैनें फिर-फिर अजमा देखा\nमेरे सँग सँग चल दिया चाँद!\nवह मुझसा ही जलता बुझता \nबन साँझ-सुबह का दिया चाँद!\n\n","author":"नरेन्द्र शर्मा","title":"साथी चाँद \/ नरेन्द्र शर्मा"},{"poem":"उजड़ रहीं अनगिनत बस्तियाँ, मन, मेरी ही बस्ती क्या!\nधब्बों से मिट रहे देश जब, तो मेरी ही हस्ती क्या!\n\nबरस रहे अंगार गगन से, धरती लपटें उगल रही,\nनिगल रही जब मौत सभी को, अपनी ही क्या जाय कही?\nदुनिया भर की दुखद कथा है, मेरी ही क्या करुण कथा!\n\nजाने कब तक घाव भरेंगे इस घायल मानवता के?\nजाने कब तक सच्चे होंगे सपने सब की समता के?\nसब दुनिया पर व्यथा पड़ी है, मेरी ही क्या बड़ी व्यथा!\n\nछूट रहे हैं पुंछल तारे, होते रहते उल्कापात,\nइस्पाती नभ पर लिखते जो जग के बुरे भाग्य की बात!\nजहाँ सब कहीं बरबादी हो, वहाँ हमारी शादी क्या!\n\nरीतबदल है त्योहारों में, घर फुकते दीवाली से,\nफाग ख़ून की, है गुलाल भी लाल लहू की लाली से!\nदुनिया भर में ख़ूनख़राबी, आँख लहू रोई तो क्या?\n\nआग और लोहे को जिसने किया और रक्खा बस में,\nसब जीवों के ऊपर वह मनु आज स्वयं उनके बस में!\nआज धराशायी है मानव, गिरा नज़र से मैं—तो क्या!\n\nबदल रहे सब नियम-क़ायदे, देखें दुनिया कब बदले!\nमानव ने नवयुग माँगा है अपने लोहू के बदले!\nबदले का बर्ताव न बदला, तुम बदले तो रोना क्या!\n\nरक्त-स्वेद से सींच मनुज जो नई बेल था रहा उगा,\nबड़े जतन वह बेल बढ़ी थी, लाल सितारा फूल लगा,\nउस अंकुर पर घात लगी तो मेरे आघातों का क्या!\n\nखौल रहे हैं सात समंदर, डूबी जाती है दुनिया;\nज्ञान थाह लेता था जिससे, ग़र्क हो रही वह गुनिया!\nडूब रही हो सब दुनिया जब, मुझे डुबाता ग़म--तो क्या!\n\nहाथ बने किसलिए? करेंगे भू पर मनुज स्वर्ग निर्माण!\nबुद्धि हुई किसलिए? कि डाले मानव जग-जड़ता में प्राण!\nआज हुआ सबका उलटा रुख़, मेरा उलटा पासा क्या!\n\nमानव को ईश्वर बनना था, निखिल सृष्टि वश में लानी;\nकाम अधूरा छोड़, कर रहा आत्मघात मानव ज्ञानी!\nसब झूठे हो गए निशाने, तुम मुझसे छूटे--तो क्या!\n\nएक दूसरे का अभिभव कर, रचने एक नए भव को,\nहै संघर्षनिरत मानव अब, फूँक जगतगत वैभव को;\nतहस-नहस हो रहा विश्व, तो मेरा अपना आपा क्या!\n\nयुग-परिवर्तन के इस युग का मूल्य चुकाना ही होगा,\nउसका सच ईमान नहीं है, आज न जिसने दुख भोगा!\nदुनिया की मधुबनी सूखती, मन, मेरा गुलदस्ता क्या!\n\nओ मेरी मनबसी कामना! अब मत रो, चुपकी हो जा!\nओ फूलों से सजी वासना! कुश के आसन पर सो जा!\nटूट-फूट दुनिया कराहती, मेरे सुख-सपने ही क्या!\n\nउजड़ रहीं अनगिनत बस्तियाँ, मन, मेरी ही बस्ती क्या!\n\n","author":"नरेन्द्र शर्मा","title":"युग और मैं \/ नरेन्द्र शर्मा"}]
[{"poem":"(अभिनेत्री, शायरा मीनाकुमारी के लिए: निधन - ३१ मार्च,१९७२)\n\nरोज़ रात को तीन बजे \nएक ट्रेन मेरे दिल पर से गुज़रती है \nऔर एक शहर मेरे अन्दर जाग कर सो जाता है \nकहीं दूर से एक आवाज़ आती है \nएक चाँद छपाक से पानी में कूद कर अँधेरे में खो गया है \nसमुद्र का शोर \nलहरें गिनने में असमर्थ हो गया है \nदिन के टुकड़े और रात की धज्जियों को \nगिनना असम्भव है मेरे लिए \nसिर्फ एक ख़ुशबू गुनगुनाती फिर रही है अभी भी-\n'सरे राह चलते-चलते' \nख़ुशबू ठहर गई है \nऔर एक सूरज और एक शहर की आँखों में \nसमुन्दर उतर आए हैं!\n\nअब भी रोज़ रात को \nएक ट्रेन मेरे दिल से गुजरती है \nऔर एक कला की देवी अपनी कला को \nअमृत पिला जाती है ठीक उसी समय!\n\n","author":"धनंजय सिंह","title":"याद एक गुनगुनाती हुई ख़ुशबू की \/ धनंजय सिंह"},{"poem":"कोई उजली भीगी बदली\nआकर कन्धे पर झुक जाए\nतो तुम्हीं कहो वह भीगापन\nजी लूँ या तन-मन जलने दूँ?\n\nमैं प्यास छिपाए फिरता हूँ\nबादल से, सरिता जल से भी\nयद्यपि अधरों का परिचय है\nबिजली से भी, उत्पल से भी\n\nकोई हिम-खण्ड तपन मेरी\nहरने को आतुर हो जाए\nतो तुम्हीं कहो वह शीतलता\nपी लूँ या कण-कण ढलने दूँ?\n\nअनकही हमारी सब बातें\nये दीवारें सुन लेती हैं\nफिर अपनी सुविधाओं वाला\nताना-बाना बुन लेती हैं\n\nयदि तोड़ भ्रमों का इन्द्रजाल\nकोई वातायन खुल जाए\nतो तुम्हीं कहो तम की परतें\nमैं छीलूँ या भ्रम पलने दूँ?\n\n","author":"धनंजय सिंह","title":"तो तुम्हीं कहो \/ धनंजय सिंह"},{"poem":"कहाँ से कहाँ तक चलकर\nकहीं भी न पहुँचने का नाम\nमेरे लिए यात्रा है\nऔर जैसे\nनींद में चलते रहने का नाम जीवन ।\nरास्ते की भीड़\nजुलूस और उत्सव की चहल-पहल\nपिता के रौब से सहमे\nबच्चे की तरह\nमुझे डिस्टर्ब नहीं करते\nबस-ट्रेन\nस्कूल-दफ़्तर और घर से जुडी\nकुछ छोटी पद-यात्राओं का\nएक बहुत बड़ा नाम है 'दिन' ।\nतुम्हारी याद भी\nसो जाती है थक कर\nचेतना के द्वार पर पहुँच कर\nदस्तक देने से पहले ही ।\nसुबह-शाम\nदूध माँगने और\nहाज़िरी लेने वाली बच्ची\nबड़ी हो कर\nकुछ कवियों-पत्रकारों और\nआलोचकों में बदल गई है ।\nपुस्तकों-पत्रिकाओं के ढेर से निकल कर\n'गुमशुदा की तलाश' के विज्ञापन में\nसबसे पहले छपा नाम मेरा है मेरा ....... ।\n\n","author":"धनंजय सिंह","title":"आत्म-निर्वासन \/ धनंजय सिंह"},{"poem":"यों तेरी यादों के बादल\nमन पर घिर आए\nज्यों डूबे जहाज़ का पंछी\nजल पर मण्डराए ।\n\nएक-स्मृति में\nसौ-सौ छवियों का मेला\nशान्त झील में जैसे कोई\nफेंक गया ढेला\n\nइन्द्रधनुष के रंग न जाने\nकैसे तिर आए ।\n\nकुहरे भरी रात में जैसे\nसूर्य -किरण चमके\nगूँज उठे सन्नाटे में\nशहनाई थम-थम के\n\nबार-बार मन यों देख रहा मन\nसपने मन-भाए!\n\n","author":"धनंजय सिंह","title":"ज्यों डूबे जहाज का पंछी \/ धनंजय सिंह"},{"poem":"मन पर घिरा कुहासे वाला\nमौसम बीत गया\nइन्द्रधनुष रचती किरणों का\nफूटा गीत नया ।\n\nहरसिंगार झरे\nटहनी-टहनी पंछी चहके\nजूही, केतकी, वनचम्पा\nबनकर सपने महके\n\nगया\nउदासी बुननेवाला\nस्याह अतीत गया ।\n\nखिली कुमुदिनी ने सौरभ के\nगन्ध-पत्र बाँटे\nसिहरन जगी रोम-कूपों में\nउग आये काँटे\n\nझोंका\nमलय-पवन का\nमन पर क्या-क्या चीत गया ।\n\nचंचल हुआ झील का पानी\nदरक गई काई\nनभ से उतरी सोनमछरिया\nजल में लहराई\n\nपतझर से\nकोंपल का सपना\nफिर-फिर जीत गया ।\n\n","author":"धनंजय सिंह","title":"फूटा गीत नया \/ धनंजय सिंह"},{"poem":"(यह कविता जून १९७५ में देश में आपातकाल घोषित हो जाने के कुछ दिनों बाद लिखी गई थी)\n\nबहुत देर से बन्द है \nनीली झील का हिलना \nऔर \nपंख फड़फड़ाना बत्तखों का ।\n\nबहुत दिनों से यहाँ कुछ भी नहीं हुआ –-\nस्नान से लेकर वस्त्र हरण तक ।\nहुआ है तो सिर्फ़ बन्द होना \nनीली झील के पानी की थरथराहट का \nया फिर \nऔर भी नीले पड़ते जाना \nझील के काईदार होंठों का ।\n\nबढ़ते चले गए हैं सेवार-काइयों के वंश \nऔर आदमी \nकभी फिसलन से डरता रहा है कभी उलझन से ।\nवक्त गुज़रा \nएक बेल चढ़ गई थी एक वृक्ष पर \nउससे लिपटकर फिर, दरख़्त\nबेल हो गया था \nऔर बेल दरख़्त \nसिर दोनों का ही ऊँचा था \nअपने घनेपन , अपने रंग \nऔर अपनी छाया के साथ ।\n\nपर अचानक एक हादसा हुआ \nऔर पेड़ या बेल या फिर बेल और पेड़ \nगायब हो गए थे झील के तट से \nऔर \nझील के नीले दर्पण में \nछायाएँ सो गई थीं \nअनाकारित हो कर \nउसके बाद \nबहुत देर से बन्द है नीली झील का हिलना \nऔर पंख फड़फड़ाना बत्तखों का ।\n\n","author":"धनंजय सिंह","title":"बन्द है नीली झील का हिलना \/ धनंजय सिंह"},{"poem":"तुमने मेरे मन को ऐसे छू दिया\nगानवती ज्यो कोई छू दे , सोये हुए सितार को\nगूंगा मन जय-जयवंती गाने लगा ।\n\nजाने क्या था \nढाई आखर नाम में \nगति ने जन्म ले लिया\nपूर्ण विराम में\n\nरोम-रोम में सावन मुसकाने लगा ।\n\nखुली हँसी के\nऐसे जटिल मुहावरे\nकूट पद्य जिनके आगे \nपानी भरे\n\nप्रहेलिका-संकेतक भटकाने लगा ।\n\nबिम्ब-प्रतीक न जिसका\nचित्रण कर सकें\nवर्ग-पहेली जिसे न हम\nहल कर सकें\n\nकोई मन को ऐसा उलझाने लगा ।\n\n","author":"धनंजय सिंह","title":"रोम-रोम में सावन मुसकाने लगा \/ धनंजय सिंह"},{"poem":"सुबह-सुबह \nनील-कमल-ताल पर \nउतर गए चीलों के झुण्ड ।\n\nअभी-अभी नावों ने \nखोले थे पाल मगर \nबह निकली दक्षिणी हवाएँ \nरह-रह कर भयावना \nअट्टहास करती हैं \nखोल रही यक्षिणी जटाएँ\n\nरक्त–माँस–मज्जा की \nज्वलन-गन्ध उगल रहे \nधूमायित ज्वाल भरे कुण्ड ।\n\nहंसों ने पंख खोल \nलम्बी की गरदनें\nपंक्तिबद्ध काफ़िले उड़े \nमानसरोवर-तट पर \nदीर्घ मौन आ बैठा \nकलरव के मेले उजड़े \n\nप्रवचन की मुद्रा में \nश्वेत बकुल आ बैठे \nमस्तक पर धार कर त्रिपुण्ड ।\n\n","author":"धनंजय सिंह","title":"नील-कमल-ताल पर उतर गए चीलों के झुण्ड \/ धनंजय सिंह"},{"poem":"मन की गहरी घाटी में \nक्या उतरेगा कोई \nजो उतरेगा वह फिर उससे निकल न पाएगा ।\n\nफिसलन भरे, नुकीले पत्थर वाले पर्वत हैं\nजो घाटी को सभी ओर युग-युग से घेरे हैं \nसूरज रोज़ सुबह आता है शिखरों तक लेकिन \nकभी तलहटी तक आ पाते नहीं सवेरे हैं \nमत झाँको तुम \nइसकी गहरी अन्ध-गुफ़ाओं में \nआँखों वाला अन्धकार मन में बस जाएगा ।\n\nकौन चुनौती स्वीकारेगा, किसको फ़ुरसत है \nइस घाटी में आकर मन का नगर बसाने की \nसूनेपन की गहराई को छूकर देखे फिर\nचीर शून्य को प्राणों का संगीत गुँजाने की \nनिपट असम्भव को सम्भव \nकोई, कैसे कर दे \nनिविड़ रात्रि में इन्द्रधनुष कैसे खिल पाएगा ।\n\n","author":"धनंजय सिंह","title":"कौन चुनौती स्वीकारेगा ? \/ धनंजय सिंह"},{"poem":"इस तरह छाया क्षितिज पर था अन्धेरा \nशाम का ही रूप धर बैठा सवेरा \nइसलिए अब हम हृदय-दीपक जलाने आ गए हैं \nआज हम उजियार का उत्सव मनाने आ गए हैं ।\n\nएक दीपक बन स्वयं हम \nस्नेह जीवन में भरेंगे और \nजिनके मन अन्धेरों से घिरे हैं \nआज अन्तर-ज्योति से उनके भरेंगे \n\nपर किरण का बिम्ब दीखे हर दिशा में \nहम उसे दर्पण दिखाने आ गए हैं ।\n\nरह न जाए अब कहीं भी रात काली \nइसलिए यह ज्योति अन्तस् में जला ली \nचिह्न भी मिलने न पाए अब तिमिर का \nइस तरह से हम मनाएँगे दिवाली \n\nन्याय-समता-प्रेम के दीपक जलेंगे\nहम विषमता को मिटाने आ गए हैं ।\n\n","author":"धनंजय सिंह","title":"दीपक जलाने आ गए हैं \/ धनंजय सिंह"},{"poem":"सुबह-सुबह सूरज ने पूछा\nकहाँ बिताई रात कहो\n\nकोई रचना आ चुपके से\nकानों में बतियाई\nया कि नए भावों की कोई\nआहट पड़ी सुनाई \nक्या कोई ऐसा विचार था\nजिसने नींद उडाई\nया फिर परी-लोक की छवि\nसपनों में रही समाई\n\nया कि राह में अड़ा रहा\nमन का कोई आघात कहो.\n\nकोई गीत नहीं रच पाए\nक्या करते रहते हो\nजगत-दिखावे को ही क्या\nकागज़ काले करते हो\nक्या मंचों पर ताली बजवाना\nहै चाह तुम्हारी\nसच-सच बोलो क्या है\nरचनाओं की राह तुम्हारी\n\nक्यों मन करता तुम पर ऐसे\nप्रश्नों की बरसात कहो.\n\nउतर कहीं से आया कोई\nमन में धीरे-धीरे\nया कि कहीं मिल गए भाव के\nउज्ज्वल मोती-हीरे\nनूतन बिम्ब उभर कर कोई\nशब्दों में आया है\nया फिर कोई गीत\nजन्म लेने को अकुलाया है\n\nयदि ऐसा है तो फिर उसको\nहँस कर 'शुभ सुप्रभात' कहो!\n\n","author":"धनंजय सिंह","title":"सुबह-सुबह सूरज ने पूछा \/ धनंजय सिंह"},{"poem":"कौन किसे\nक्या समझा पाया\nलिख-लिख गीत नए ।\nदिन क्यों बीत गए!\n\nचौबारे पर दीपक धरकर\nबैठ गई संध्या\nएक-एक कर तारे डूबे\nरात रही बंध्या ।\n\nयों\nस्वर्णाभ-किरण-मंगल-घट\nतट पर रीत गए ।\n\nछप-छप करती नाव हो गई\nबालू का कछुआ\nदूर किनारे पर जा बैठा\nबंसीधर मछुआ ।\n\nफिर\nमछली के मन पर काँटे\nक्या-क्या चीत गए ।\n\n","author":"धनंजय सिंह","title":"दिन क्यों बीत गए \/ धनंजय सिंह"},{"poem":"घर की देहरी पर छूट गए\nसंवाद याद यों आएँगे\nयात्राएँ छोड़ बीच में ही\nलौटना पड़ेगा फिर-फिर घर\n\nयह आँगन धन्यवाद देकर\nमन ही मन यों मुस्काएगा\nयात्राएँ सभी अधूरी हैं\nतू लौट यहीं फिर आएगा\nओ जाने वाले परदेसी\nये पथ तुझको भरमाएँगे\n\nघर की यादों के जले दीप\nरेती में आग लगाएँगे\nछालों को छीलेंगे तेरे\nसपनों के महलों के खण्डहर\n\nये विदा-समय की नम पलकें\nहारे कंधे थपकाएँगी\nगोधूलि सनी घंटियाँ तुझे\nपगडंडी पर ले आएँगी\nतुलसी चौरे के पास जला\nदीवा सूरज बन जाएगा\nतुतली बोली वाला छौना\nप्राणों में हूक जगाएगा\n\nकस्तूरी-से गंधाते पल\nटेरेंगे रे हिरना अक्सर\n\n","author":"धनंजय सिंह","title":"लौटना पड़ेगा फिर-फिर घर \/ धनंजय सिंह"},{"poem":"आकुलता को \nनए-नए आयाम दे दिए\nमन के \nआसपास महकाकर मधु-गंधाएँ\n\nएक शब्द के लिए \nगीत का\nताना-बाना कौन बुनेगा\nबुन भी लें तो \nमनोयोग से\nरुदन हमारा कौन सुनेगा\n\nयों तो \nछंदों में रोने की \nरीत पुरानी\nपर अपनी भी \nनई कहाँ है \nराम कहानी\n\nदुर्बलताएँ \nमन को पहले ही घेरे थीं\nइस पर भी \nजादू रच बैठीं मधु-छंदाएँ\n\nपीड़ा के \nछांदोग्य भाष्य का\nअनुभव पर्व लिखा जब मैंने\nक्रोंच-मिथुन \nया हंस सभी के\nगए रुलाकर घायल डैने\nदुख-दर्दों से \nरहे हमारे\nजनम-जनम के रिश्ते-नाते\nफिर भी गीत \nव्रती होकर हम\nगाते तो पंचम में गाते\n\nफिर स्वर को \nयों कील न पातीं\nध्वन्यालोकी प्रियम्वदाएँ\n\n","author":"धनंजय सिंह","title":"ध्वन्यालोकी प्रियंवदाएँ \/ धनंजय सिंह"},{"poem":"वेणी में\nगूंथ मत गुलाब\nचन्दन-वन महकने लगा ।\n\nतुम जाने कौन हो गईं\nमैं जाने कौन हों गया\nमादक स्वर लहरियाँ बजीं\nकोलाहल मौन हो गया\n\nवाणी में घोल मत शराब\nमेरा मन बहकने लगा ।\n\nबर्फ़ीली रेत में उगे\nगर्म-गर्म साँसों के गीत\nपिघल उठा पथराया मन\nलरज उठी धड़कन में प्रीत\n\nबाँटों मत अधरों से प्यास\nमधु-चुम्बन दहकने लगा ।\n\nजीवन की परिधियाँ बढ़ी\nहम तुम केन्द्राभिमुख हुए\nतिर्यक स्पर्शियाँ खिंचीं\nपरिवर्तित दुख-सुख हुए\n\nबाँहों में\nसिमटा सैलाब\nसावन-घन डहकने लगा ।\n\n","author":"धनंजय सिंह","title":"चन्दन-वन महकने लगा \/ धनंजय सिंह"},{"poem":"यद्यपि है स्वीकार निमंत्रण\nतदपि अभी मैं आ न सकूँगा\n\nफूल बनूँ, खिलकर मुरझाऊँ\nमेरे वश का काम नहीं है\nजिसके आगे पड़े न चलना\nऐसा कोई धाम नहीं है\n\nतुमने गति को यति दे दी तो\nकभी लक्ष्य को पा न सकूँगा\n\nहृदय तुम्हारा पानी-जैसा\nगिरे कंकड़ी तो हिल जाए\nमेरा मन दर्पण जैसा है\nटूटे, सौ प्रतिबिम्ब दिखाए\n\nयदि उल्टा प्रतिबिम्ब बना लो\nदर्पण को बहला न सकूँगा\n\nपल भर को वह रूप दिखाकर\nअधरों को वह गीत दे दिया\nवर्तमान का सुख जग भर को\nमुझको करुण अतीत दे दिया\n\nअब कोई आघात मिला तो\nमैं जीवन भर गा न सकूँगा\n\nसब कुछ बदल गया है लेकिन\nघावों की शृंखला न टूटी\nबहुत सरल हैं पंथ दूसरे\nपर मुझसे यह राह न छूटी\n\nसुख-वैभव दे डालोगे तो\nघावों को सहला न सकूँगा\n\nदेखा नहीं किसी को मैंने\nमुरझाए फूलों को चुनते\nदेखा नहीं किसी को अब तक\nक्रंदन-गीत चाव से सुनते\n\nरोने को अभ्यास न मुझको\nलेकिन अब मुस्का न सकूँगा\n\n","author":"धनंजय सिंह","title":"आ न सकूँगा \/ धनंजय सिंह"},{"poem":"स्वप्न की झील में तैरता\nमन का यह सुकोमल कमल\n\nचंद्रिका-स्नात मधु रात में\nहो हमारा-तुम्हारा मिलन\nदूर जैसे क्षितिज के परे\nझुक रहा हो धरा पर गगन\n\nघास के मखमली वक्ष पर\nमोतियों की लड़ी हो तरल\n\nप्यार का फूल तो खिल गया\nतुम इसे रूप, रस, गंध दो\nशब्द तो मिल गए गीत को\nतुम इसे ताल, स्वर, छंद दो\n\nमंद, मादक स्वरों में सजी\nबाँसुरी की धुनें हों सरल\n\nमौन इतना मुखर हो उठे\nजो हृदय-पुस्तिका खोल दे\nऔर जब एकरसता बढ़े\nभावना ही स्वयं बोल दे\n\nइस तरह मन बहलता रहे\nसर्जनाएँ सदा हों सफल\n\nपास भी दूर भी हम रहें\nज़िन्दगी किन्तु हँसती रहे\nमान-मनुहार की, प्यार की\nयाद प्राणों को कसती रहे\n\nइस तरह चिर पिपासा मिटे\nऔर छलकता रहे स्नेह-जल\n\n","author":"धनंजय सिंह","title":"स्वप्निल आकांक्षा \/ धनंजय सिंह"},{"poem":"मैं धरा-गगन दोनों से छूट गया\nसंपर्क संचरण-ध्रुव से टूट गया\nकक्षा से भटका हुआ उपग्रह हूँ\nगिरना तो निश्चित है लेकिन\nकब, कहाँ, कौन जाने\n\nउल्काओं से टकराकर टूटूँगा\nया सागर में गिरकर बुझना होगा\nजलना होगा या धूमकेतु बनकर\nया मरुथल के उर में धँसना होगा\n\nआकर्ष-विकर्षण सबको दुस्सह हूँ\nथिरना तो निश्चित है लेकिन\nकब, कहाँ, कौन जाने\n\nपर्वत पर शीश पटकना होगा या\nघाटी के उर में थाह बनानी है\nआकाश-कुसुम की संज्ञा मिलनी है\nया शून्य गुहा में राह बनानी है\n\nमैं वायु और जल सबको दुर्वह हूँ\nसिरना तो निश्चित है लेकिन\nकब, कहाँ, कौन जाने\n\n","author":"धनंजय सिंह","title":"कक्षा से भटका हुआ उपग्रह हूँ \/ धनंजय सिंह"},{"poem":"झाँकते हैं\nफिर नदी में पेड़\nपानी थरथराता है\n\nयह\nनुकीले पत्थरों का तल\nकाटता है धार को प्रतिपल\n\nऔर\nतट की बाँबियों को छेड़\nफिर कोई संपेरा गुनगुनाता है\n\nहर नदी का\nशौक़ है घड़ियाल\nकह न पातीं मछलियाँ वाचाल\n\nपूछती है\nएक काली भेड़\nयह सूरज यहाँ क्यों रोज़ आता है\n\n","author":"धनंजय सिंह","title":"झाँकते हैं फिर नदी में पेड़ \/ धनंजय सिंह"},{"poem":"भाव-विहग उड़ इधर-उधर\nदुख दाने चुग आए\nमन पर घनी वनस्पतियों के\nजंगल उग आए\n\nचीते-जैसे घात लगाए\nकई कुटिलताएँ\nमुग्ध हिरन की आँखों का\nसंवेदन समझाएँ\n\nकिस-किस बियाबान के कर्ज़े\nजीवन भुगताए\n\nहरे ताल की छाती पर\nआ बैठी जलकुम्भी\nऔर किनारे पर कँटिया ले\nबैठे हो तुम भी\n\nएक-एक पीड़ा के बाँटे\nकितने युग आए\n\n","author":"धनंजय सिंह","title":"जंगल उग आए \/ धनंजय सिंह"},{"poem":"हमने तो\nअनुभव के हाथ\nबेच दिए हैं मीठे सपने\n\nसूरज के\nछिपने के बाद\nहुए बहुत मौलिक अनुवाद\nसुबह\nलिखे पृष्ठ लगे छपने\n\nस्वर्ण कलश\nहाथ से छुटे\nरोटी के दाम हम लुटे\n\nऊँचे-ऊँचे\nसार्थक मनोबल\nबैठ गए हैं माल जपने\n\n","author":"धनंजय सिंह","title":"बेच दिए हैं मीठे सपने \/ धनंजय सिंह"},{"poem":"घर की देहरी पर छूट गए\nसंवाद याद यों आएँगे\nयात्राएँ छोड़ बीच में ही\nलौटना पड़ेगा फिर-फिर घर\n\nयह आँगन धन्यवाद देकर\nमन ही मन यों मुस्काएगा\nयात्राएँ सभी अधूरी हैं\nतू लौट यहीं फिर आएगा\nओ जाने वाले परदेसी\nये पथ तुझको भरमाएँगे\n\nघर की यादों के जले दीप\nरेती में आग लगाएँगे\nछालों को छीलेंगे तेरे\nसपनों के महलों के खण्डहर\n\nये विदा-समय की नम पलकें\nहारे कंधे थपकाएँगी\nगोधूलि सनी घंटियाँ तुझे\nपगडंडी पर ले आएँगी\nतुलसी चौरे के पास जला\nदीवा सूरज बन जाएगा\nतुतली बोली वाला छौना\nप्राणों में हूक जगाएगा\n\nकस्तूरी-से गंधाते पल\nटेरेंगे रे हिरना अक्सर\n\n","author":"धनंजय सिंह","title":"लौटना पड़ेगा फिर-फिर घर \/ धनंजय सिंह"},{"poem":"आज \nपहली बार मैंने, \nमौन की चादर बुनी है\nकाट दो \nयदि काट पाओ तार कोई\n\nएक युग से \nज़िन्दगी के घोल को मैं\nएक मीठा विष समझ कर पी रहा हूँ\nआदमी घबरा न जाए \nमुश्क़िलों से\nइसलिए मुस्कान बनकर जी रहा हूँ\n\nऔर यों \nअविराम गति से बढ़ रहा हूँ\nरुक न जाए \nराह में मन हार कोई\n\nबहुत दिन \nपहले कभी जब रोशनी थी\nचाँदनी ने था \nमुझे तब भी बुलाया\nनाम चाहे \nजो इसे तुम आज दो पर\nकोश आँसुओं का \nनहीं मैंने लुटाया\n\nतुम किनारे पर खड़े, \nआवाज़ मत दो\nखींचती मुझको \nइधर मँझधार कोई\n\nएक झिलमिल-सा \nकवच जो देखते हो\nआवरण है यह \nउतारूँगा इसे भी\nजो अंधेरा \nदीपकों की आँख में है\nएक दिन मैं ही \nउजारूँगा उसे भी\n\nयों प्रकाशित \nदिव्यता होगी हृदय की\nहै न जिसके द्वार \nवन्दनवार कोई\n\nनित्य ही होता \nहृदयगत भाव का संयत प्रकाशन\nकिन्तु मैं \nअनुवाद कर पाता नहीं हूँ\nजो स्वयं ही \nहाथ से छूटे छिटककर\nउन क्षणों को \nयाद कर पाता नहीं हूँ\n\nयों लिए \nवीणा सदा फिरता रहा हूँ\nबाँध ले \nशायद तुम्हें झनकार कोई\n\n","author":"धनंजय सिंह","title":"मौन की चादर \/ धनंजय सिंह"},{"poem":"गीतों के मधुमय आलाप\nयादों में जड़े रह गए\nबहुत दूर डूबी पदचाप\nचौराहे पड़े रह गए\n\nदेखभाल लाल-हरी बत्तियाँ\nतुमने सब रास्ते चुने\nझरने को झरी बहुत पत्तियाँ\nमौसम आरोप क्यों सुने\nवृक्ष देख डाल का विलाप\nलज्जा से गड़े रह गए\n\nतुमने दिनमानों के साथ-साथ\nबदली हैं केवल तारीख़ें\nपर बदली घड़ियों का व्याकरण\nहम किस महाजन से सीखें\nबिजली के खंभे से आप\nएक जगह खड़े रह गए\n\nवह देखो, नदियों ने बाँट दिया\nपोखर के गड्ढों को जल\nचमड़े के टुकड़े बिन प्यासा है\nआँगन चौबारे का नल\nनींदों के सिमट गए माप\nसपने ही बड़े रह गए\n\n","author":"धनंजय सिंह","title":"बहुत दूर डूबी पदचाप \/ धनंजय सिंह"},{"poem":"हमने कलमें गुलाब की रोपी थीं\nपर गमलों में उग आई नागफनी\n\nजीवन ऐसे मोड़ों तक आ पहुँचा\nआ जहाँ हृदय को सपने छोड़ गए\nमरघट की सूनी पगडंडी तक ज्यों\nकंधा दे शव को अपने छोड़ गए\n\nसावन-भादों के मेघों के जैसा\nमन भर-भर आया पीड़ा हुई घनी\n\nआशा के सुमन महक तो जाते पर\nमुस्कानों वाले भ्रम ने मार दिया\nपतझर को तो बदनामी व्यर्थ मिली\nहमको मादक मौसम ने मार दिया\n\nपूजन से तो इनक़ार नहीं था पर\nअपने घर की मंदिर से नहीं बनी\n\nरंगों-गंधों में रहा नहाता पर\nअपनापन इस पर भी मजबूरी है\nकीर्तन में चाहे जितना चिल्लाए\nमन की ईश्वर से फिर भी दूरी है\n\nसौगंधों में अनुबंध रहे बंधते\nपर मन में कोई चुभती रही अनी\n\nसमझौतों के गुब्बारे बहुत उड़े\nउड़ते ही सबकी डोरी छूट गई\nविश्वास किसे क्या कहकर बहलाते\nजब नींद लोरियाँ सुनकर टूट गई\n\nसंबंधों से हम जुड़े रहे यों ही\nज्यों जुड़ी वृक्ष से हो टूटी टहनी\n\n","author":"धनंजय सिंह","title":"उग आई नागफनी \/ धनंजय सिंह"},{"poem":"दायित्व\n\nपंखों में\nबांधकर पहाड़\nउड़ने को कह दिया गया।\n\nध्वजारोहण\n\nशौर्य\nशांति\nऔर समृध्दि को\nकाले पहिए से बांधकर\nबाँस पर\nलटका दिया गया है मेरे देश में!\n\nसूर्यास्त\n\nदीक्षान्त समारोह में\nकाला चोगा पहनकर\nसूरज\nनौकरी की खोज में चला\n\nबदलाव\n\nजब कभी कोई विस्तार\nमेरी मुट्ठियों में बंद हुआ\nएक तेज़ धार वाले ब्लेड ने\nअँगुलियाँ लहू-लुहान कर दीं\nमेरा छोटा\nऐसे कई ब्लेड\nखेल-खेल में चबाकर निगल जाता था\nऔर अब\nमैं इन ब्लेडों को\nअपनी नसों में घूमते महसूस करता हूँ\nशायद\nअब वे मेरे\nश्वेत और लाल\nरक्त-कणों में बदल गए हैं\n\nचेहरे\n\nभीड़ को\nअपना चेहरा सौंपकर\nमैंने पाया-\nवह गूंगा हो गया है\nऔर मुस्कुराती हुई भीड़\nअपने हाथों से\n‘मुर्दाबाद’ कहने में जुटी है\n\n","author":"धनंजय सिंह","title":"कुछ क्षणिकाएँ \/ धनंजय सिंह"},{"poem":"मौसम के कागज़ पर आज लिखा था सूरज\nपर काले मेघ और बारिश ने घेर लिया\n\nसुबह-दोपहर-संध्या, सबने यह देखा पर\nजाने क्या बात हुई, सबने मुँह फेर लिया\n\nतुम ही बतलाओ अब, किससे-क्या बात करें\nकैसे भी काटें दिन, कैसे भी रात करें\n\nकभी-कभी उत्सव भी, गाते हैं शोकगीत\nजाने किन प्रेतों की छाया मंडराती है\n\nआते तो ऐसे भी अवसर हैं जीवन में\nहँसने की कोशिश में चीख़ निकल जाती है\n\nजीवन की अपनी कुछ अलग ही पहेली है\nजलते मरुथल में जल-स्रोत निकल आते हैं\n\nसिंह-व्याघ्र-चीतों से घिरे हुए जंगल में\nवन-वासी सामूहिक प्रेम-गीत गाते हैं!\n\n","author":"धनंजय सिंह","title":"मौसम के कागज़ पर \/ धनंजय सिंह"},{"poem":"नहीं झुकता, झुकाता भी नहीं हूँ\nजो सच है वो, छिपाता भी नहीं हूँ\n\nजहाँ सादर नहीं जाता बुलाया\nमैं उस दरबार जाता भी नहीं हूँ\n\nजो नगमे जाग उठते हैं हृदय में\nकभी उनको सुलाता भी नहीं हूँ\n\nनहीं आता मुझे ग़म को छिपाना\nपर उसके गीत गाता भी नहीं हूँ\n\nकिसी ने यदि किया उपकार कोई\nउसे मैं भूल पाता भी नहीं हूँ\n\nकिसी के यदि कभी मैं काम आऊँ\nकभी उसको भुलाता भी नहीं हूँ\n\nजो अपनेपन को दुर्बलता समझ ले\nमैं उसके पास जाता भी नहीं हूँ\n\nजो ख़ुद को स्वयंभू अवतार माने\nउसे अपना बनाता भी नहीं हूँ\n\n","author":"धनंजय सिंह","title":"नहीं झुकता, झुकाता भी नहीं हूँ \/ धनंजय सिंह"}]
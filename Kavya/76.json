[{"poem":"क्या अब भी कोई चमत्कार घटित होगा?\nजैसे कि ऊपर से गुजरती हुई हवा\nतुम्हारे सामने साकार खड़ी हो जाए\nऔर तुम्हारा हाथ पकड़कर कहे\nतुम्हारे वास्ते ही यहाँ तक आई थी\nअब कहीं नहीं जाऊंगी।\n\nया यह दोपहर ही\nजो, हर पत्ती, हर डाल, हर फूल पर लिपटी हुई\nधीरे-धीरे कपूर कि तरह\nबीत रही है\nसहसा कुंडली से फन उठाकर कहे --\nमुझे नचाओ\nमैं तुम्हारी बीन पर\nनाचने आई हूँ।\n\nया यह उदास नदी\nजो न जाने कितने इतिहासों को बटोरती\nसमुद्र की ओर बढ़ती जा रही है\nअचानक मुद कर कहे--\nमुझे अपनी अँजली में उठा लो\nमैं तुम्हारी अस्थियों को\nमैं तुम्हारी अस्थियों को\nमुक्त करने आई हूँ।\n\nया इन सबसे बड़ा चमत्कार\nहवा जैसे गुज़रती है गुज़र जाए\nदोपहर जैसे बीतती है बीत जाए\nनदी जैसे बहती है बह जाए\nसिर्फ तुम\nजैसे गुज़र रहे हो गुज़रना बंद कर दो\nजैसे बीत रहे हो बीतना बंद कर दो\nजैसे बह रहे हो बहना बंद कर दो।\n\n","author":"विजयदेव नारायण साही","title":"चमत्कार की प्रतीक्षा \/ विजयदेव नारायण साही"},{"poem":"परम गुरु\nदो तो ऐसी विनम्रता दो\nकि अंतहीन सहानुभूति की वाणी बोल सकूँ\nऔर यह अंतहीन सहानुभूति\nपाखंड न लगे।\n\nदो तो ऐसा कलेजा दो\nकि अपमान, महत्वाकांक्षा और भूख\nकी गाँठों में मरोड़े हुए\nउन लोगों का माथा सहला सकूँ\nऔर इसका डर न लगे\nकि कोई हाथ ही काट खाएगा।\n\nदो तो ऐसी निरीहता दो\nकि इसे दहाड़ते आतंक क बीच\nफटकार कर सच बोल सकूँ\nऔर इसकी चिन्ता न हो\nकि इसे बहुमुखी युद्ध में\nमेरे सच का इस्तेमाल\nकौन अपने पक्ष में करेगा।\n\nयह भी न दो\nतो इतना ही दो\nकि बिना मरे चुप रह सकूँ।\n\n","author":"विजयदेव नारायण साही","title":"प्रार्थना : गुरु कबीरदास के लिए \/ विजयदेव नारायण साही"},{"poem":"साधो तुमको विश्वास नहीं होगा\nरोज़ सवेरे अभी भी सूरज निकलता है\nगोल-गोल, लाल-लाल\nउसकी बड़ी-बड़ी आँखें हैं\nफूले-फूले गाल\nऔर भोला-सा मुँह\nमेरे जी में आता है\nउसे गोद में ले लूँ\nऔर स्याही से उसकी मूँछें बनाऊँ।\n\nसारी दुनिया तो उसके ताप से\nजल रही है\nसाधो भाई\nमैं अपना यह वत्सल भाव\nकिसको सुनाऊँ?\n\n","author":"विजयदेव नारायण साही","title":"सूरज \/ विजयदेव नारायण साही"},{"poem":"दे दे रे\nदे दे इस साहसी अकेले को\nएक बूंद। \n\nओ सन्ध्या\nओ फ़कीर चिड़िया\nओ रुकी हुई हवा\nओ क्रमशः तर होती हुई जाड़े की नर्मी\nओ आस पास झाड़ों झंखाड़ों पर बैठ रही आत्मीयता \n\nकैसे? इस धूसर परिक्षण में पंख खोल\nकैसे जिया जाता है?\nकैसे सब हार त्याग\nबार-बार जीवन से स्वत्व लिया जाता है?\nकैसे, किस अमृत से\nसूखते कपाटों को चीर चीर\nमन को निर्बन्ध किया जाता है?\n\nदे दे इस साहसी अकेले को।\n\n","author":"विजयदेव नारायण साही","title":"दे दे इस साहसी अकेले को \/ विजयदेव नारायण साही"},{"poem":"जिस दिन हमने तोडी थीं पहली दीवारें,\n(तुम्हें याद है?)\nछाती में उत्साह\nकंठ में जयध्वनियां थीं।\nउछल-उछल कर गले मिले थे,\nफिरे बांटते बडी रात तक हम बधाइयां।\nकाराघर में फैल गई थी यही सनसनी-\nलो कौतूहल शांत हो गया।\nफिर ये आए-\nये जो दीवारों के बाहर के वासी थे:\nउसी तरह इनके भी पैरों में\nनिशान थे,\nउसी तरह इनके हाथों में\nरेखाएं-\nउसी तरह इनकी भी आंखों में\nतलाश थी।\nपरिचय स्वागत की जब विधियां खत्म हो गई\nतब ये बोले-\nयहां कहीं कुछ नया नहीं है।\nऔर हमें तब ज्ञात हुआ था\n(तुम्हें याद है?)\nइसके आगे अभी और भी हैं दीवारें।\nतबसे हमने तोडी हैं कितनी दीवारें,\nकितनी बार लगाए हमने जय के नारे,\nपुष्ट साहसी हाथों की अंतिम चोटों से\nजब जब अरराकर टूटीं जिद्दी प्राचीरें,\nनभ में उडकर धूल गई है-\n(किलकारी भी!)\nलेकिन, हर बार क्षितिज पर,\nक्रुध्द वृषभ के आगे लाल पताका जैसी,\nधीरे-धीरे फिर दीवारें उग आई हैं।\nनथुने फुला-फुला कर हमने घन मारे हैं।\nअजब तरह की है यह कारा\nजिसमें केवल दीवारें ही\nदीवारें हैं,\nअजब तरह के कारावासी,\nजिनकी किस्मत सिर्फ तोडना\nसिर्फ तोडना।\n\n","author":"विजयदेव नारायण साही","title":"दीवारें \/ विजयदेव नारायण साही"},{"poem":"फिर तेजी से तूफ़ान का झोंका आया\nऔर सड़क के किनारे खड़े \nसिर्फ एक पेड़ को हिला गया \nशेष पेड़ गुमसुम देखते रहे \nउनमें कोई हरकत नहीं हुई।\nजब एक पेड़ झूम-झूम कर निढाल हो गया \nपत्तियाँ गिर गयीं \nटहनियाँ टूट गयीं \nतना ऐंचा हो गया \nतब हवा आगे बढ़ी \nउसने सड़क के किनारे दूसरे पेड़ को हिलाया \nशेष पेड़ गुमसुम देखते रहे \nउनमें कोई हरकत नहीं हुई।\nइस नगर में \nलोग या तो पागलों की तरह \nउत्तेजित होते हैं \nया दुबक कर गुमसुम हो जाते हैं।\nजब वे गुमसुम होते हैं \nतब अकेले होते हैं \nलेकिन जब उत्तेजित होते हैं \nतब और भी अकेले हो जाते हैं।\n\n","author":"विजयदेव नारायण साही","title":"अकेले पेड़ों का तूफ़ान \/ विजयदेव नारायण साही"},{"poem":"असली सवाल है कि मुख्यमन्त्री कौन होगा?\nनहीं नहीं, असली सवाल है \nकि ठाकुरों को इस बार कितने टिकट मिले?\nनहीं नहीं, असली सवाल है \nकि ज़िले से इस बार कितने मन्त्री होंगे?\nनहीं नहीं, असली सवाल है \nकि ग़फ़ूर का पत्ता कैसे कटा?\nनहीं नहीं, असली सवाल है \nकि जीप में पीछे कौन बैठा था?\nनहीं नहीं, असली सवाल है \nकि तराजू वाला कितना वोट काटेगा?\nनहीं नहीं, असली सवाल है \nकि मन्त्री को राजदूत बनाना अपमान है या नहीं?\nनहीं नहीं, असली सवाल है \nकि मेरी साइकिल कौन ले गया?\nनहीं नहीं, असली सवाल है \nकि खूसट बुड्ढों को कब तक बरदाश्त किया जाएगा?\nनहीं नहीं, असली सवाल है \nकि गैस कब तक मिलेगी?\nनहीं नहीं, असली सवाल है \nकि अमरीका की सिट्टी पिट्टी क्यों गुम है?\nनहीं नहीं, असली सवाल है \nकि मेरी आँखों से दिखाई क्यों नहीं पड़ता?\nनहीं नहीं, असली सवाल है \nकि मुरलीधर बनता है \nया सचमुच उसकी पहुँच ऊपर तक है?\nनहीं नहीं, असली सवाल है \nकि पण्डित जी का अब क्या होगा?\nनहीं नहीं, असली सवाल है \nकि सूखे का क्या हाल है?\nनहीं नहीं, असली सवाल है \nकि फ़ौज क्या करेगी?\nनहीं नहीं, असली सवाल है \nकि क्या दाम नीचे आयेंगे?\nनहीं नहीं, असली सवाल है \nकि मैं किस को पुकारूँ?\nनहीं नहीं, असली सवाल है \nकि क्या यादवों में फूट पड़ेगी?\nनहीं नहीं, असली सवाल है \nकि शहर के ग्यारह अफसर \nभूमिहार क्यों हो गये?\nनहीं नहीं, असली सवाल है \nकि बलात्कार के पीछे किसका हाथ था?\nनहीं नहीं, असली सवाल है \nकि इस बार शराब का ठीका किसे मिलेगा?\nनहीं नहीं, असली सवाल है \nकि दुश्मन नम्बर एक कौन है?\nनहीं नहीं, असली सवाल है \nकि भुखमरी हुई या यह केवल प्रचार है?\nनहीं नहीं, असली सवाल है \nकि सभा में कितने आदमी थे?\nनहीं नहीं, असली सवाल है \nकि मेरे बच्चे चुप क्यों हो गये?\nनहीं नहीं, असली सवाल …\n\nसुनो भाई साधो \nअसली सवाल है \nकि असली सवाल क्या है?\n\n","author":"विजयदेव नारायण साही","title":"बहस के बाद \/ विजयदेव नारायण साही"},{"poem":"मैं बरसों इस नगर की सड़कों पर आवारा फिरा हूँ\nवहाँ भी जहाँ\nशीशे की तरह\nसन्नाटा चटकता है\nऔर आसमान से मरी हुई बत्तखें गिरती हैं ।\n\n","author":"विजयदेव नारायण साही","title":"सुनसान शहर \/ विजयदेव नारायण साही"},{"poem":"फिर तेजी से तूफ़ान का झोंका आया\nऔर सड़क के किनारे खड़े \nसिर्फ एक पेड़ को हिला गया \nशेष पेड़ गुमसुम देखते रहे \nउनमें कोई हरकत नहीं हुई।\nजब एक पेड़ झूम-झूम कर निढाल हो गया \nपत्तियाँ गिर गयीं \nटहनियाँ टूट गयीं \nतना ऐंचा हो गया \nतब हवा आगे बढ़ी \nउसने सड़क के किनारे दूसरे पेड़ को हिलाया \nशेष पेड़ गुमसुम देखते रहे \nउनमें कोई हरकत नहीं हुई।\nइस नगर में \nलोग या तो पागलों की तरह \nउत्तेजित होते हैं \nया दुबक कर गुमसुम हो जाते हैं।\nजब वे गुमसुम होते हैं \nतब अकेले होते हैं \nलेकिन जब उत्तेजित होते हैं \nतब और भी अकेले हो जाते हैं।\n\n","author":"विजयदेव नारायण साही","title":"अकेले पेड़ों का तूफ़ान \/ विजयदेव नारायण साही"},{"poem":"सूरज सवेरे से \nजैसे उगा ही नहीं \nबीत गया सारा दिन \nबैठे हुए यहीं कहीं \n\nटिपिर टिपिर टिप टिप \nआसमान चूता रहा\nबादल सिसकते रहे \nजितना भी बूता रहा\n\nसील रहे कमरे में \nभीगे हुए कपड़े \nचपके दीवारों पर \nझींगुर औ' चपड़े \n\nये ही हैं साथी और \nये ही सहभोक्ता \nमेरे हर चिन्तन के \nचिन्तित उपयोक्ता \n\nदोपहर जाने तक \nबादल सब छँट गये \nकहने को इतने थे \nकोने में अँट गये \n\nसूरज यों निकला ज्यों \nउतर आया ताक़ से \nधूप वह करारी, बोली \nखोपड़ी चटाक से \n\nऐसी तच गयी जैसे \nबादल तो थे ही नहीं \nऔर अगर थे भी तो \nधूप को है शर्म कहीं?\n\nभीगे या सीले हुए \nऔर लोग होते हैं \nसूरज की राशि वाले \nबादल को रोते हैं?\n\nओ मेरे निर्माता \nदेते तुम मुझको भी \nहर उलझी गुत्थी का \nऐसा ही समाधान \nया ऐसा दीदा ही\nअपना सब किया कहा \nऔरों पर थोपथाप\n\nबन जाता दीप्तिवान ।\n\n","author":"विजयदेव नारायण साही","title":"बन जाता दीप्तिवान \/ विजयदेव नारायण साही"},{"poem":"सन्तो ऎसा मैंने एक अजूबा देखा\n\nआज कहीं कोयल बोली\nमौसम में पहली बार\nऔर उसके साथ ही, पिछवाड़े,\nकिसी बच्चे ने उसकी नकल कर के\nउसे चिढ़ाया कू... कू...\n\nदेर तक यह बोलना-चिढ़ाना चला।\nखीज कर कोयल चुप हो गई\nख़ुश हो कर बच्चा।\n\n","author":"विजयदेव नारायण साही","title":"कोयल और बच्चा \/ विजयदेव नारायण साही"},{"poem":"मन में पैठा चोर अँधेरी तारों की बारात हुई\nबिना घुटन के बोल न निकले यह भी कोई बात हुई\nधीरे-धीरे तल्ख़ अँधेरा फैल गया, ख़ामोशी है\nआओ ख़ुसरो लौट चलें घर इस नगरी में रात हुई ।\n\n","author":"विजयदेव नारायण साही","title":"इस नगरी में रात हुई \/ विजयदेव नारायण साही"},{"poem":"इन दबी हुई यादगारों से ख़ुशबू आती है\nऔर मैं पागल हो जाता हूँ\nजैसे महामारी डसा चूहा\nबिल से निकल कर खुले में नाचता है\nफिर दम तोड़ देता है।\n\nन जाने कितनी बार\nमैं नाच-नाच कर\nदम तोड़ चुका हूँ\nऔर लोग सड़क पर पड़ी मेरी लाश से\nकतरा कर चले गए हैं।\n\n","author":"विजयदेव नारायण साही","title":"इन दबी यादगारों से \/ विजयदेव नारायण साही"},{"poem":"हो गया कम्पित शरद के शान्त, झीने ताल-सा \nतन \nआह, करुणा का अयाचित एक झोंका \nसान्त्वना की तरह मन की सतह पर लहरा गया\nकहाँ से उपजा?\nकहाँ को गया?\n\n","author":"विजयदेव नारायण साही","title":"अयाचित झोंका \/ विजयदेव नारायण साही"},{"poem":"प्यास को बुझाते समय\nहो सकता है कि किसी घूँट पर तुम्हें लगे\nकि तुम प्यासे हो, तुम्हें पानी चाहिए\nफिर तुम्हें याद आए\nकि तुम पानी ही तो पी रहे हो\nऔर तुम कुछ भी कह न सको।\n\nप्यास के भीतर प्यास\nलेकिन पानी के भीतर पानी नहीं।\n\n","author":"विजयदेव नारायण साही","title":"प्यास के भीतर प्यास \/ विजयदेव नारायण साही"}]
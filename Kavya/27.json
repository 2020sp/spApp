[{"poem":"सूरज जब\nकिरणों के बीज-रत्न\nधरती के प्रांगण में\nबोकर\nहारा-थका\nस्वेद-युक्त\nरक्त-वदन\nसिन्धु के किनारे\nनिज थकन मिटाने को\nनए गीत पाने को\nआया,\nतब निर्मम उस सिन्धु ने डुबो दिया,\nऊपर से लहरों की अँधियाली चादर ली ढाँप\nऔर शान्त हो रहा।\n\nलज्जा से अरुण हुई\nतरुण दिशाओं ने\nआवरण हटाकर निहारा दृश्य निर्मम यह!\nक्रोध से हिमालय के वंश-वर्त्तियों ने\nमुख-लाल कुछ उठाया\nफिर मौन सिर झुकाया\nज्यों – 'क्या मतलब?'\nएक बार सहमी\nले कम्पन, रोमांच वायु\nफिर गति से बही\nजैसे कुछ नहीं हुआ!\n\nमैं तटस्थ था, लेकिन\nईश्वर की शपथ!\nसूरज के साथ\nहृदय डूब गया मेरा।\nअनगिन क्षणों तक\nस्तब्ध खड़ा रहा वहीं\nक्षुब्ध हृदय लिए।\nऔ' मैं स्वयं डूबने को था\nस्वयं डूब जाता मैं\nयदि मुझको विश्वास यह न होता –-\n'मैं कल फिर देखूँगा यही सूर्य\nज्योति-किरणों से भरा-पूरा\nधरती के उर्वर-अनुर्वर प्रांगण को\nजोतता-बोता हुआ,\nहँसता, ख़ुश होता हुआ।'\n\nईश्वर की शपथ!\nइस अँधेरे में\nउसी सूरज के दर्शन के लिए\nजी रहा हूँ मैं\nकल से अब तक!\n\n","author":"दुष्यंत कुमार","title":"सूर्यास्त: एक इम्प्रेशन \/ दुष्यंत कुमार"},{"poem":"नज़र-नवाज़ नज़ारा बदल न जाए कहीं\nजरा-सी बात है मुँह से निकल न जाए कहीं\n\nवो देखते है तो लगता है नींव हिलती है\nमेरे बयान को बंदिश निगल न जाए कहीं\n\nयों मुझको ख़ुद पे बहुत ऐतबार है लेकिन\nये बर्फ आंच के आगे पिघल न जाए कहीं\n\nचले हवा तो किवाड़ों को बंद कर लेना\nये गरम राख़ शरारों में ढल न जाए कहीं\n\nतमाम रात तेरे मैकदे में मय पी है\nतमाम उम्र नशे में निकल न जाए कहीं\n\nकभी मचान पे चढ़ने की आरज़ू उभरी\nकभी ये डर कि ये सीढ़ी फिसल न जाए कहीं\n\nये लोग होमो-हवन में यकीन रखते है\nचलो यहां से चलें, हाथ जल न जाए कहीं\n\n","author":"दुष्यंत कुमार","title":"नज़र-नवाज़ नज़ारा बदल न जाए कहीं \/ दुष्यंत कुमार"},{"poem":"तेज़ी से एक दर्द\nमन में जागा\nमैंने पी लिया,\nछोटी सी एक ख़ुशी\nअधरों में आई\nमैंने उसको फैला दिया,\nमुझको सन्तोष हुआ\nऔर लगा –-\nहर छोटे को\nबड़ा करना धर्म है ।\n\n","author":"दुष्यंत कुमार","title":"धर्म \/ दुष्यंत कुमार"},{"poem":"‎\nआज सड़कों पर लिखे हैं सैकड़ों नारे न देख,\nपर अन्धेरा देख तू आकाश के तारे न देख ।\n\nएक दरिया है यहाँ पर दूर तक फैला हुआ,\nआज अपने बाज़ुओं को देख पतवारें न देख ।\n\nअब यकीनन ठोस है धरती हक़ीक़त की तरह,\nयह हक़ीक़त देख लेकिन ख़ौफ़ के मारे न देख ।\n\nवे सहारे भी नहीं अब जंग लड़नी है तुझे,\nकट चुके जो हाथ उन हाथों में तलवारें न देख ।\n\nये धुन्धलका है नज़र का तू महज़ मायूस है,\nरोजनों को देख दीवारों में दीवारें न देख ।\n\nराख़ कितनी राख़ है, चारों तरफ बिख़री हुई, \nराख़ में चिनगारियाँ ही देख अंगारे न देख ।\n\n","author":"दुष्यंत कुमार","title":"आज सडकों पर \/ दुष्यंत कुमार"},{"poem":"मेरी कुंठा\nरेशम के कीड़ों सी\nताने-बाने बुनती\nतड़प-तड़पकर\nबाहर आने को सिर धुनती,\nस्वर से\nशब्दों से\nभावों से\nऔ' वीणा से कहती-सुनती,\nगर्भवती है\nमेरी कुंठा – कुँवारी कुंती!\n\nबाहर आने दूँ\nतो लोक-लाज-मर्यादा\nभीतर रहने दूँ\nतो घुटन, सहन से ज़्यादा,\nमेरा यह व्यक्तित्व\nसिमटने पर आमादा ।\n\n","author":"दुष्यंत कुमार","title":"मेरी कुण्ठा \/ दुष्यंत कुमार"},{"poem":"गडरिए कितने सुखी हैं ।\n\nन वे ऊँचे दावे करते हैं\nन उनको ले कर\nएक दूसरे को कोसते या लड़ते-मरते हैं।\nजबकि\nजनता की सेवा करने के भूखे\nसारे दल भेडियों से टूटते हैं ।\nऐसी-ऐसी बातें\nऔर ऐसे-ऐसे शब्द सामने रखते हैं\nजैसे कुछ नहीं हुआ है\nऔर सब कुछ हो जाएगा ।\n\nजबकि\nसारे दल\nपानी की तरह धन बहाते हैं,\nगडरिए मेंड़ों पर बैठे मुस्कुराते हैं\n... भेडों को बाड़े में करने के लिए\nन सभाएँ आयोजित करते हैं\nन रैलियाँ,\nन कंठ खरीदते हैं, न हथेलियाँ,\nन शीत और ताप से झुलसे चेहरों पर\nआश्वासनों का सूर्य उगाते हैं,\nस्वेच्छा से\nजिधर चाहते हैं, उधर\nभेड़ों को हाँके लिए जाते हैं ।\n\nगडरिए कितने सुखी हैं ।\n\n","author":"दुष्यंत कुमार","title":"तुलना \/ दुष्यंत कुमार"},{"poem":"हर उभरी नस मलने का अभ्यास\nरुक रुककर चलने का अभ्यास\nछाया में थमने की आदत\nयह क्यों?\n\nजब देखो दिल में एक जलन\nउल्टे उल्टे से चाल-चलन\nसिर से पाँवों तक क्षत-विक्षत\nयह क्यों?\n\nजीवन के दर्शन पर दिन-रात\nपण्डित विद्वानों जैसी बात\nलेकिन मूर्खों जैसी हरकत\nयह क्यों?\n\n","author":"दुष्यंत कुमार","title":"यह क्यों \/ दुष्यंत कुमार"},{"poem":"हो गई है पीर पर्वत-सी पिघलनी चाहिए\nइस हिमालय से कोई गंगा निकलनी चाहिए\n\nआज यह दीवार, परदों की तरह हिलने लगी\nशर्त थी लेकिन कि ये बुनियाद हिलनी चाहिए\n\nहर सड़क पर, हर गली में, हर नगर, हर गाँव में\nहाथ लहराते हुए हर लाश चलनी चाहिए\n\nसिर्फ हंगामा खड़ा करना मेरा मकसद नहीं\nमेरी कोशिश है कि ये सूरत बदलनी चाहिए\n\nमेरे सीने में नहीं तो तेरे सीने में सही\nहो कहीं भी आग, लेकिन आग जलनी चाहिए\n\n","author":"दुष्यंत कुमार","title":"हो गई है पीर पर्वत \/ दुष्यंत कुमार"},{"poem":"घंटियों की आवाज़ कानों तक पहुँचती है\nएक नदी जैसे दहानों तक पहुँचती है\n\nअब इसे क्या नाम दें, ये बेल देखो तो\nकल उगी थी आज शानों तक पहुँचती है\n\nखिड़कियां, नाचीज़ गलियों से मुख़ातिब है\nअब लपट शायद मकानों तक पहुँचती है\n\nआशियाने को सजाओ तो समझ लेना,\nबरक कैसे आशियानों तक पहुँचती है\n\nतुम हमेशा बदहवासी में गुज़रते हो,\nबात अपनों से बिगानों तक पहुँचती है\n\nसिर्फ़ आंखें ही बची हैं चँद चेहरों में\nबेज़ुबां सूरत, जुबानों तक पहुँचती है\n\nअब मुअज़न की सदाएं कौन सुनता है\nचीख़-चिल्लाहट अज़ानों तक पहुँचती है\n\n","author":"दुष्यंत कुमार","title":"घंटियों की आवाज़ कानों तक पहुंचती है \/ दुष्यंत कुमार"},{"poem":"मेरे स्वप्न तुम्हारे पास सहारा पाने आयेंगे\nइस बूढे पीपल की छाया में सुस्ताने आयेंगे\n\nहौले-हौले पाँव हिलाओ जल सोया है छेडो मत\nहम सब अपने-अपने दीपक यहीं सिराने आयेंगे\n\nथोडी आँच बची रहने दो थोडा धुँआ निकलने दो\nतुम देखोगी इसी बहाने कई मुसाफिर आयेंगे\n\nउनको क्या मालूम निरूपित इस सिकता पर क्या बीती\nवे आये तो यहाँ शंख सीपियाँ उठाने आयेंगे\n\nफिर अतीत के चक्रवात में दृष्टि न उलझा लेना तुम\nअनगिन झोंके उन घटनाओं को दोहराने आयेंगे\n\nरह-रह आँखों में चुभती है पथ की निर्जन दोपहरी\nआगे और बढे तो शायद दृश्य सुहाने आयेंगे\n\nमेले में भटके होते तो कोई घर पहुँचा जाता\nहम घर में भटके हैं कैसे ठौर-ठिकाने आयेंगे\n\nहम क्यों बोलें इस आँधी में कई घरौंदे टूट गये\nइन असफल निर्मितियों के शव कल पहचाने जयेंगे\n\nहम इतिहास नहीं रच पाये इस पीडा में दहते हैं\nअब जो धारायें पकडेंगे इसी मुहाने आयेंगे\n\n","author":"दुष्यंत कुमार","title":"मेरे स्वप्न तुम्हारे पास सहारा पाने आयेंगे \/ दुष्यंत कुमार"},{"poem":"सब बियाबान, सुनसान अँधेरी राहों में\nखंदकों खाइयों में\nरेगिस्तानों में, चीख कराहों में\nउजड़ी गलियों में\nथकी हुई सड़कों में, टूटी बाहों में\nहर गिर जाने की जगह\nबिखर जाने की आशंकाओं में\nलोहे की सख्त शिलाओं से\nदृढ़ औ’ गतिमय\nहम तीन दोस्त\nरोशनी जगाते हुए अँधेरी राहों पर\nसंगीत बिछाते हुए उदास कराहों पर\nप्रेरणा-स्नेह उन निर्बल टूटी बाहों पर\nविजयी होने को सारी आशंकाओं पर\nपगडंडी गढ़ते\nआगे बढ़ते जाते हैं\nहम तीन दोस्त पाँवों में गति-सत्वर बाँधे\nआँखों में मंजिल का विश्वास अमर बाँधे।\nX      X       X       X\nहम तीन दोस्त\nआत्मा के जैसे तीन रूप,\nअविभाज्य--भिन्न।\nठंडी, सम, अथवा गर्म धूप--\nये त्रय प्रतीक\nजीवन जीवन का स्तर भेदकर\nएकरूपता को सटीक कर देते हैं।\nहम झुकते हैं\nरुकते हैं चुकते हैं लेकिन\nहर हालत में उत्तर पर उत्तर देते हैं।\nX      X       X       X\nहम बंद पड़े तालों से डरते नहीं कभी\nअसफलताओं पर गुस्सा करते नहीं कभी\nलेकिन विपदाओं में घिर जाने वालों को\nआधे पथ से वापस फिर जाने वालों को\nहम अपना यौवन अपनी बाँहें देते हैं\nहम अपनी साँसें और निगाहें देते हैं\nदेखें--जो तम के अंधड़ में गिर जाते हैं\nवे सबसे पहले दिन के दर्शन पाते हैं।\nदेखें--जिनकी किस्मत पर किस्मत रोती है\nमंज़िल भी आख़िरकार उन्हीं की होती है।\nX      X       X       X\nजिस जगह भूलकर गीत न आया करते हैं\nउस जगह बैठ हम तीनों गाया करते हैं\nदेने के लिए सहारा गिरने वालों को\nसूने पथ पर आवारा फिरने वालों को\nहम अपने शब्दों में समझाया करते हैं\nस्वर-संकेतों से उन्हें बताया करते हैं--\n‘तुम आज अगर रोते हो तो कल गा लोगे\nतुम बोझ उठाते हो, तूफ़ान उठा लोगे\nपहचानो धरती करवट बदला करती है\nदेखो कि तुम्हारे पाँव तले भी धरती है।’\nX      X       X       X\nहम तीन दोस्त इस धरती के संरक्षण में\nहम तीन दोस्त जीवित मिट्टी के कण कण में\nहर उस पथ पर मौजूद जहाँ पग चलते हैं\nतम भाग रहा दे पीठ दीप-नव जलते हैं\nआँसू केवल हमदर्दी में ही ढलते हैं\nसपने अनगिन निर्माण लिए ही पलते हैं।\n\nहम हर उस जगह जहाँ पर मानव रोता है\nअत्याचारों का नंगा नर्तन होता है\nआस्तीनों को ऊपर कर निज मुट्ठी ताने\nबेधड़क चले जाते हैं लड़ने मर जाने\nहम जो दरार पड़ चुकी साँस से सीते हैं\nहम मानवता के लिए जिंदगी जीते हैं।\nX      X       X       X\nये बाग़ बुज़ुर्गों ने आँसू औ’ श्रम देकर\nपाले से रक्षा कर पाला है ग़म देकर\nहर साल कोई इसकी भी फ़सलें ले खरीद\nकोई लकड़ी, कोई पत्तों का हो मुरीद\nकिस तरह गवारा हो सकता है यह हमको\nये फ़सल नहीं बिक सकती है निश्चय समझो।\n...हम देख रहे हैं चिड़ियों की लोलुप पाँखें\nइस ओर लगीं बच्चों की वे अनगिन आँखें\nजिनको रस अब तक मिला नहीं है एक बार\nजिनका बस अब तक चला नहीं है एक बार\nहम उनको कभी निराश नहीं होने देंगे\nजो होता आया अब न कभी होने देंगे।\nX      X       X       X\nओ नई चेतना की प्रतिमाओं, धीर धरो\nदिन दूर नहीं है वह कि लक्ष्य तक पहुँचेंगे\nस्वर भू से लेकर आसमान तक गूँजेगा\nसूखी गलियों में रस के सोते फूटेंगे।\n\nहम अपने लाल रक्त को पिघला रहे और\nयह लाली धीरे धीरे बढ़ती जाएगी\nमानव की मूर्ति अभी निर्मित जो कालिख से\nइस लाली की परतों में मढ़ती जाएगी\nयह मौन\nशीघ्र ही टूटेगा\nजो उबल उबल सा पड़ता है मन के भीतर\nवह फूटेगा,\nआता ही निशि के बाद\nसुबह का गायक है,\nतुम अपनी सब सुंदर अनुभूति सँजो रक्खो\nवह बीज उगेगा ही\nजो उगने लायक़ है।\nX      X       X       X\nहम तीन बीज\nउगने के लिए पड़े हैं हर चौराहे पर\nजाने कब वर्षा हो कब अंकुर फूट पड़े,\nहम तीन दोस्त घुटते हैं केवल इसीलिए\nइस ऊब घुटन से जाने कब सुर फूट पड़े ।\n\n","author":"दुष्यंत कुमार","title":"तीन दोस्त \/ दुष्यंत कुमार"},{"poem":"अफ़वाह है या सच है ये कोई नही बोला\nमैंने भी सुना है अब जाएगा तेरा डोला\n\nइन राहों के पत्थर भी मानूस थे पाँवों से\nपर मैंने पुकारा तो कोई भी नहीं बोला\n\nलगता है ख़ुदाई में कुछ तेरा दख़ल भी है\nइस बार फ़िज़ाओं ने वो रंग नहीं घोला\n\nआख़िर तो अँधेरे की जागीर नहीं हूँ मैं\nइस राख में पिन्हा है अब भी वही शोला\n\nसोचा कि तू सोचेगी, तूने किसी शायर की\nदस्तक तो सुनी थी पर दरवाज़ा नहीं खोला\n\n","author":"दुष्यंत कुमार","title":"अफ़वाह है या सच है ये कोई नही बोला \/ दुष्यंत कुमार"},{"poem":"एक तीखी आँच ने\nइस जन्म का हर पल छुआ,\nआता हुआ दिन छुआ\nहाथों से गुजरता कल छुआ\nहर बीज, अँकुआ, पेड़-पौधा,\nफूल-पत्ती, फल छुआ\nजो मुझे  छूने चली\nहर उस हवा का आँचल छुआ\n... प्रहर कोई भी नहीं बीता अछूता\nआग के संपर्क से\nदिवस, मासों और वर्षों के कड़ाहों में\nमैं उबलता रहा पानी-सा\nपरे हर तर्क से\nएक चौथाई उमर\nयों खौलते बीती बिना अवकाश\nसुख कहाँ\nयों भाप बन-बन कर चुका,\nरीता, भटकता\nछानता आकाश\nआह! कैसा कठिन\n... कैसा पोच मेरा भाग!\nआग चारों और मेरे\nआग केवल भाग!\nसुख नहीं यों खौलने में सुख नहीं कोई,\nपर अभी जागी नहीं वह चेतना सोई,\nवह, समय की प्रतीक्षा में है, जगेगी आप\nज्यों कि लहराती हुई ढकने उठाती भाप!\nअभी तो यह आग जलती रहे, जलती रहे\nजिंदगी यों ही कड़ाहों में उबलती रहे ।\n\n","author":"दुष्यंत कुमार","title":"आग जलती रहे \/ दुष्यंत कुमार"},{"poem":"तुम्हारे पाँव के नीचे कोई ज़मीन नहीं\nकमाल ये है कि फिर भी तुम्हें यक़ीन नहीं \n\nमैं बेपनाह अँधेरों को सुब्ह कैसे कहूँ\nमैं इन नज़ारों का अँधा तमाशबीन नहीं \n\nतेरी ज़ुबान है झूठी ज्म्हूरियत की तरह\nतू एक ज़लील-सी गाली से बेहतरीन नहीं \n\nतुम्हीं से प्यार जतायें तुम्हीं को खा जाएँ\nअदीब यों तो सियासी हैं पर कमीन नहीं \n\nतुझे क़सम है ख़ुदी को बहुत हलाक न कर\nतु इस मशीन का पुर्ज़ा है तू मशीन नहीं \n\nबहुत मशहूर है आएँ ज़रूर आप यहाँ\nये मुल्क देखने लायक़ तो है हसीन नहीं \n\nज़रा-सा तौर-तरीक़ों में हेर-फेर करो\nतुम्हारे हाथ में कालर हो, आस्तीन नहीं\n\n","author":"दुष्यंत कुमार","title":"तुम्हारे पाँव के नीचे कोई ज़मीन नहीं \/ दुष्यंत कुमार"},{"poem":"(१)\nसँभल सँभल के’ बहुत पाँव धर रहा हूँ मैं\nपहाड़ी ढाल से जैसे उतर रहा हूँ मैं\nक़दम क़दम पे मुझे टोकता है दिल ऐसे\nगुनाह कोई बड़ा जैसे कर रहा हूँ मैं।\n\n(२)\nतरस रहा है मन फूलों की नई गंध पाने को\nखिली धूप में, खुली हवा में, गाने मुसकाने को\nतुम अपने जिस तिमिरपाश में मुझको क़ैद किए हो\nवह बंधन ही उकसाता है बाहर आ जाने को।\n\n(३)\nगीत गाकर चेतना को वर दिया मैंने\nआँसुओं से दर्द को आदर दिया मैंने\nप्रीत मेरी आत्मा की भूख थी, सहकर\nज़िंदगी का चित्र पूरा कर दिया मैंने\n\n(४)\nजो कुछ भी दिया अनश्वर दिया मुझे\nनीचे से ऊपर तक भर दिया मुझे\nये स्वर सकुचाते हैं लेकिन तुमने\nअपने तक ही सीमित कर दिया मुझे।\n\nशब्दार्थ:\nतिमिरपाश = अंधेरे का बंधन\n\n","author":"दुष्यंत कुमार","title":"मुक्तक \/ दुष्यंत कुमार"},{"poem":"जिंदगी ने कर लिया स्वीकार,\nअब तो पथ यही है|\n\nअब उभरते ज्वार का आवेग मद्धिम हो चला है,\nएक हलका सा धुंधलका था कहीं, कम हो चला है,\nयह शिला पिघले न पिघले,  रास्ता नम हो चला है,\nक्यों करूँ आकाश की मनुहार ,\nअब तो पथ यही है |\n\nक्या भरोसा, कांच का घट है, किसी दिन फूट जाए,\nएक मामूली कहानी है, अधूरी छूट जाए,\nएक समझौता हुआ था रौशनी से, टूट जाए, \nआज हर नक्षत्र है अनुदार,\nअब तो पथ यही है| \n\nयह लड़ाई, जो की अपने आप से मैंने लड़ी है,\nयह घुटन, यह यातना, केवल किताबों में पढ़ी है,\nयह पहाड़ी पाँव क्या चढ़ते, इरादों ने चढ़ी है,\nकल दरीचे ही बनेंगे द्वार,\nअब तो पथ यही है |\n\n","author":"दुष्यंत कुमार","title":"अब तो पथ यही है \/ दुष्यंत कुमार"},{"poem":"कुछ भी बन बस कायर मत बन,\nठोकर मार पटक मत माथा तेरी राह रोकते पाहन।\nकुछ भी बन बस कायर मत बन।\n\nयुद्ध देही कहे जब पामर,\nदे न दुहाई पीठ फेर कर\nया तो जीत प्रीति के बल पर\nया तेरा पथ चूमे तस्कर\nप्रति हिंसा भी दुर्बलता है\nपर कायरता अधिक अपावन\nकुछ भी बन बस कायर मत बन।\n\nले-दे कर जीना क्या जीना\nकब तक गम के आँसू पीना\nमानवता ने सींचा तुझ को\nबहा युगों तक खून-पसीना\nकुछ न करेगा किया करेगा\nरे मनुष्य बस कातर क्रंदन\nकुछ भी बन बस कायर मत बन।\n\nतेरी रक्षा का ना मोल है\nपर तेरा मानव अमोल है\nयह मिटता है वह बनता है\nयही सत्य कि सही तोल है\nअर्पण कर सर्वस्व मनुज को\nन कर दुष्ट को आत्मसमर्पण\nकुछ भी बन बस कायर मत बन।\n\n","author":"दुष्यंत कुमार","title":"कुछ भी बन बस कायर मत बन \/ दुष्यंत कुमार"},{"poem":"मैं जिसे ओढ़ता-बिछाता हूँ\nवो ग़ज़ल आपको सुनाता हूँ \n\nएक जंगल है तेरी आँखों में\nमैं जहाँ राह भूल जाता हूँ \n\nतू किसी रेल-सी गुज़रती है\nमैं किसी पुल-सा थरथराता हूँ \n\nहर तरफ़ ऐतराज़ होता है\nमैं अगर रौशनी में आता हूँ \n\nएक बाज़ू उखड़ गया जबसे\nऔर ज़्यादा वज़न उठाता हूँ \n\nमैं तुझे भूलने की कोशिश में\nआज कितने क़रीब पाता हूँ \n\nकौन ये फ़ासला निभाएगा\nमैं फ़रिश्ता हूँ सच बताता हूँ\n\n","author":"दुष्यंत कुमार","title":"मैं जिसे ओढ़ता-बिछाता हूँ \/ दुष्यंत कुमार"},{"poem":"अब किसी को भी नज़र आती नहीं कोई दरार\nघर की हर दीवार पर चिपके हैं इतने इश्तहार \n\nआप बच कर चल सकें ऐसी कोई सूरत नहीं\nरहगुज़र घेरे हुए मुर्दे खड़े हैं बेशुमार \n\nरोज़ अखबारों में पढ़कर यह ख़्याल आया हमें\nइस तरफ़ आती तो हम भी देखते फ़स्ले—बहार \n\nमैं बहुत कुछ सोचता रहता हूँ पर कहता नहीं\nबोलना भी है मना सच बोलना तो दरकिनार \n\nइस सिरे से उस सिरे तक सब शरीके—जुर्म हैं\nआदमी या तो ज़मानत पर रिहा है या फ़रार \n\nहालते—इन्सान पर बरहम न हों अहले—वतन\nवो कहीं से ज़िन्दगी भी माँग लायेंगे उधार \n\nरौनक़े-जन्नत ज़रा  भी मुझको रास आई नहीं\nमैं जहन्नुम में बहुत ख़ुश था मेरे परवरदिगार \n\nदस्तकों का अब किवाड़ों पर असर होगा ज़रूर\nहर हथेली ख़ून से तर और ज़्यादा बेक़रार\n\n","author":"दुष्यंत कुमार","title":"अब किसी को भी नज़र आती नहीं कोई दरार \/ दुष्यंत कुमार"},{"poem":"मेरी प्रगति या अगति का\nयह मापदण्ड बदलो तुम,\nजुए के पत्ते-सा\nमैं अभी अनिश्चित हूँ ।\nमुझ पर हर ओर से चोटें पड़ रही हैं,\nकोपलें उग रही हैं,\nपत्तियाँ झड़ रही हैं,\nमैं नया बनने के लिए खराद पर चढ़ रहा हूँ,\nलड़ता हुआ\nनई राह गढ़ता हुआ आगे बढ़ रहा हूँ ।\n\nअगर इस लड़ाई में मेरी साँसें उखड़ गईं,\nमेरे बाज़ू टूट गए,\nमेरे चरणों में आँधियों के समूह ठहर गए,\nमेरे अधरों पर तरंगाकुल संगीत जम गया,\nया मेरे माथे पर शर्म की लकीरें खिंच गईं,\nतो मुझे पराजित मत मानना,\nसमझना –\nतब और भी बड़े पैमाने पर\nमेरे हृदय में असन्तोष उबल रहा होगा,\nमेरी उम्मीदों के सैनिकों की पराजित पंक्तियाँ\nएक बार और\nशक्ति आज़माने को\nधूल में खो जाने या कुछ हो जाने को\nमचल रही होंगी ।\nएक और अवसर की प्रतीक्षा में\nमन की क़न्दीलें जल रही होंगी ।\n\nये जो फफोले तलुओं मे दीख रहे हैं\nये मुझको उकसाते हैं ।\nपिण्डलियों की उभरी हुई नसें\nमुझ पर व्यंग्य करती हैं ।\nमुँह पर पड़ी हुई यौवन की झुर्रियाँ\nक़सम देती हैं ।\nकुछ हो अब, तय है –\nमुझको आशंकाओं पर क़ाबू पाना है,\nपत्थरों के सीने में\nप्रतिध्वनि जगाते हुए\nपरिचित उन राहों में एक बार\nविजय-गीत गाते हुए जाना है –\nजिनमें मैं हार चुका हूँ ।\n\nमेरी प्रगति या अगति का\nयह मापदण्ड बदलो तुम\nमैं अभी अनिश्चित हूँ ।\n\n","author":"दुष्यंत कुमार","title":"मापदण्ड बदलो \/ दुष्यंत कुमार"},{"poem":"तूने ये हरसिंगार हिलाकर बुरा किया\nपांवों की सब जमीन को फूलों से ढंक लिया\n\nकिससे कहें कि छत की मुंडेरों से गिर पड़े\nहमने ही ख़ुद पतंग उड़ाई थी शौकिया\n\nअब सब से पूछता हूं बताओ तो कौन था\nवो बदनसीब शख़्स जो मेरी जगह जिया\n\nमुँह को हथेलियों में छिपाने की बात है\nहमने किसी अंगार को होंठों से से छू लिया\n\nघर से चले तो राह में आकर ठिठक गये\nपूरी हूई रदीफ़ अधूरा है काफ़िया\n\nमैं भी तो अपनी बात लिखूं अपने हाथ से\nमेरे सफ़े पे छोड़ दो थोड़ा सा हाशिया\n\nइस दिल की बात कर तो सभी दर्द मत उंडेल\nअब लोग टोकते है ग़ज़ल है कि मरसिया\n\n","author":"दुष्यंत कुमार","title":"तूने ये हरसिंगार हिलाकर बुरा किया \/ दुष्यंत कुमार"},{"poem":"किन्तु जो तिमिर-पान\nऔ' ज्योति-दान\nकरता करता बह गया\nउसे क्या कहूँ\nकि वह सस्पन्द नहीं था?\n\nऔर जो मन की मूक कराह\nज़ख़्म की आह\nकठिन निर्वाह\nव्यक्त करता करता रह गया\nउसे क्या कहूँ\nगीत का छन्द नहीं था?\n\nपगों कि संज्ञा में है\nगति का दृढ़ आभास,\nकिन्तु जो कभी नहीं चल सका\nदीप सा कभी नहीं जल सका\nकि यूँही खड़ा खड़ा ढह गया\nउसे क्या कहूँ\nजेल में बन्द नहीं था?\n\n","author":"दुष्यंत कुमार","title":"उसे क्या कहूँ \/ दुष्यंत कुमार"},{"poem":"पाँवों से सिर तक जैसे एक जनून\nबेतरतीबी से बढ़े हुए नाख़ून\n\nकुछ टेढ़े-मेढ़े बैंगे दाग़िल पाँव\nजैसे कोई एटम से उजड़ा गाँव\n\nटखने ज्यों मिले हुए रक्खे हों बाँस\nपिण्डलियाँ कि जैसे हिलती-डुलती काँस\n\nकुछ ऐसे लगते हैं घुटनों के जोड़\nजैसे ऊबड़-खाबड़ राहों के मोड़\n\nगट्टों-सी जंघाएँ निष्प्राण मलीन\nकटि, रीतिकाल की सुधियों से भी क्षीण\n\nछाती के नाम महज़ हड्डी दस-बीस\nजिस पर गिन-चुन कर बाल खड़े इक्कीस\n\nपुट्ठे हों जैसे सूख गए अमरूद\nचुकता करते-करते जीवन का सूद\n\nबाँहें ढीली-ढाली ज्यों टूटी डाल\nअँगुलियाँ जैसे सूखी हुई पुआल\n\nछोटी-सी गरदन रंग बेहद बदरंग\nहरवक़्त पसीने का बदबू का संग\n\nपिचकी अमियों से गाल लटे से कान\nआँखें जैसे तरकश के खुट्टल बान\n\nमाथे पर चिन्ताओं का एक समूह\nभौंहों पर बैठी हरदम यम की रूह\n\nतिनकों से उड़ते रहने वाले बाल\nविद्युत परिचालित मखनातीसी चाल\n\nबैठे तो फिर घण्टों जाते हैं बीत\nसोचते प्यार की रीत भविष्य अतीत\n\nकितने अजीब हैं इनके भी व्यापार\nइनसे मिलिए ये हैं दुष्यन्त कुमार ।\n\n","author":"दुष्यंत कुमार","title":"इनसे मिलिए \/ दुष्यंत कुमार"},{"poem":"(ये दोनों ही ग़ज़लें 1975 में ’धर्मयुग’ के होली-अंक में प्रकाशित हुई थीं।)\n\nदुष्यंत कुमार टू धर्मयुग संपादक\n\nपत्थर नहीं हैं आप तो पसीजिए हुज़ूर ।\nसंपादकी का हक़ तो अदा कीजिए हुज़ूर ।\n\nअब ज़िंदगी के साथ ज़माना बदल गया, \nपारिश्रमिक भी थोड़ा बदल दीजिए हुज़ूर ।\n\nकल मयक़दे में चेक दिखाया था आपका, \nवे हँस के बोले इससे ज़हर पीजिए हुज़ूर ।\n\nशायर को सौ रुपए तो मिलें जब ग़ज़ल छपे, \nहम ज़िन्दा रहें ऐसी जुगत कीजिए हुज़ूर ।\n\nलो हक़ की बात की तो उखड़ने लगे हैं आप,\nशी! होंठ सिल के बैठ गए ,लीजिए हुजूर ।\n\n\nधर्मयुग सम्पादक टू दुष्यंत कुमार\n(धर्मवीर भारती का उत्तर बक़लम दुष्यंत कुमार)\n\n\nजब आपका ग़ज़ल में हमें ख़त मिला हुज़ूर ।\nपढ़ते ही यक-ब-यक ये कलेजा हिला हुज़ूर ।\n\nये \"धर्मयुग\" हमारा नहीं सबका पत्र है, \nहम घर के आदमी हैं हमीं से गिला हुज़ूर ।\n\nभोपाल इतना महँगा शहर तो नहीं कोई, \nमहँगी का बाँधते हैं हवा में किला हुज़ूर ।\n\nपारिश्रमिक का क्या है बढ़ा देंगे एक दिन,\nपर तर्क आपका है बहुत पिलपिला हुज़ूर ।\n\nशायर को भूख ने ही किया है यहाँ अज़ीम, \nहम तो जमा रहे थे यही सिलसिला हुज़ूर ।\n\n","author":"दुष्यंत कुमार","title":"होली की ठिठोली \/ दुष्यंत कुमार"},{"poem":"अपाहिज व्यथा को सहन कर रहा हूँ,\nतुम्हारी कहन थी, कहन कर रहा हूँ ।\n\nये दरवाज़ा खोलो तो खुलता नहीं है,\nइसे तोड़ने का जतन कर रहा हूँ ।\n\nअँधेरे में कुछ ज़िन्दगी होम कर दी,\nउजाले में अब ये हवन कर रहा हूँ ।\n\nवे सम्बन्ध अब तक बहस में टँगे हैं,\nजिन्हें रात-दिन स्मरण कर रहा हूँ ।\n\nतुम्हारी थकन ने मुझे तोड़ डाला,\nतुम्हें क्या पता क्या सहन कर रहा हूँ ।\n\nमैं अहसास तक भर गया हूँ लबालब,\nतेरे आँसुओं को नमन कर रहा हूँ ।\n\nसमालोचको की दुआ है कि मैं फिर,\nसही शाम से आचमन कर रहा हूँ ।\n\n","author":"दुष्यंत कुमार","title":"अपाहिज व्यथा \/ दुष्यंत कुमार"},{"poem":"एक अन्धकार बरसाती रात में\nबर्फ़ीले दर्रों-सी ठंडी स्थितियों में\nअनायास दूध की मासूम झलक सा\nहंसता, किलकारियां भरता\nएक गीत जन्मा\nऔर \nदेह में उष्मा\nस्थिति संदर्भॊं में रोशनी बिखेरता\nसूने आकाशों में गूंज उठा:\n-बच्चे की तरह मेरी उंगली पकड़ कर\nमुझे सूरज के सामने ला खड़ा किया ।\n\nयह गीत\nजो आज\nचहचहाता है\nअन्तर्वासी अहम से भी स्वागत पाता है\nनदी के किनारे या लावारिस सड़कों पर\nनि:स्वन मैदानों में\nया कि बन्द कमरों में\nजहां कहीं भी जाता है\nमरे हुए सपने सजाता है-\n-बहुत दिनों तड़पा था अपने जनम के लिये ।\n\n","author":"दुष्यंत कुमार","title":"गीत का जन्म \/ दुष्यंत कुमार"},{"poem":"याद आता है कि मैं हूँ शंकरन या मंकरन \nआप रुकिेए फ़ाइलों में देख आता हूँ मैं\n\nहैं ये चिंतामन अगर तो हैं ये नामों में भ्रमित\nइनको दारु की ज़रूरत है ये बतलाता हूँ मैं \n\nमार खाने की तबियत हो तो भट्टाचार्य की\nगुलगुली चेहरा उधारी मांग कर लाता हूँ मैं\n\nइनका चेहरा है कि हुक्का है कि है गोबर-गणेश\nकिस कदर संजीदगी यह सबको समझाता हूँ मैं\n\nउस नई कविता पे मरती ही नहीं हैं लड़कियाँ\nइसलिये इस अखाड़े में नित गज़ल गाता हूँ मैं\n\nकौन कहता है निगम को और शिव को आदमी\nये बड़े शैतान मच्छर हैं ये समझाता हूँ मैं\n\nये सुमन उज्जैन का है इसमें खुशबू तक नहीं\nदिल फ़िदा है इसकी बदबू पर कसम खाता हूँ मैं\n\nइससे ज्यादा फ़ितरती इससे हरामी आदमी\nहो न हो दुनिया में पर उज्जैन में पाता हूँ मैं\n\nपूछते हैं आप मुझसे उसका हुलिया, उसका हाल\nभगवती शर्मा को करके फ़ोन बुलवाता हूँ मैं\n\nवो अवंतीलाल अब धरती पे चलता ही नहीं\nएक गुटवारे-सी उसकी शख़्सियत पाता हूँ मैं \n\nसबसे ज़्यादा कीमती चमचा हूँ मैं सरकार का\nनाम है मेरा बसंती, राव कहलाता हूँ मैं\n\nप्यार से चाहे शरद की मार लो हर एक गोट\nवैसे वो शतरंज का माहिर है, बतलाता हूँ मैं \n\n\n\n(रचनाकाल: 1 अप्रैल 1975 के करीब)\n\n","author":"दुष्यंत कुमार","title":"टेपा सम्मेलन के लिए ग़ज़ल \/ दुष्यन्त कुमार"},{"poem":"इस नदी की धार में ठंडी हवा आती तो है,\nनाव जर्जर ही सही, लहरों से टकराती तो है।\n\nएक चिनगारी कही से ढूँढ लाओ दोस्तों,\nइस दिए में तेल से भीगी हुई बाती तो है।\n\nएक खंडहर के हृदय-सी, एक जंगली फूल-सी,\nआदमी की पीर गूंगी ही सही, गाती तो है।\n\nएक चादर साँझ ने सारे नगर पर डाल दी,\nयह अंधेरे की सड़क उस भोर तक जाती तो है।\n\nनिर्वचन मैदान में लेटी हुई है जो नदी,\nपत्थरों से, ओट में जा-जाके बतियाती तो है।\n\nदुख नहीं कोई कि अब उपलब्धियों के नाम पर,\nऔर कुछ हो या न हो, आकाश-सी छाती तो है।\n\n","author":"दुष्यंत कुमार","title":"इस नदी की धार में ठंडी हवा आती तो है \/ दुष्यंत कुमार"},{"poem":"मैं फिर जनम लूंगा \nफिर मैं \nइसी जगह आउंगा \nउचटती निगाहों की भीड़ में  \nअभावों के बीच \nलोगों की क्षत-विक्षत पीठ सहलाऊँगा \nलँगड़ाकर चलते हुए पावों को \nकंधा दूँगा \nगिरी हुई पद-मर्दित पराजित विवशता को \nबाँहों में उठाऊँगा । \n\nइस समूह में \nइन अनगिनत अचीन्ही आवाज़ों में \nकैसा दर्द है \nकोई नहीं सुनता! \nपर इन आवाजों को  \nऔर इन कराहों को \nदुनिया सुने मैं ये चाहूँगा । \n\nमेरी तो आदत है \nरोशनी जहाँ भी हो \nउसे खोज लाऊँगा  \nकातरता, चु्प्पी या चीखें, \nया हारे हुओं की खीज \nजहाँ भी मिलेगी \nउन्हें प्यार के सितार पर बजाऊँगा । \n\nजीवन ने कई बार उकसाकर \nमुझे अनुलंघ्य सागरों में फेंका है \nअगन-भट्ठियों में झोंका है, \nमैने वहाँ भी \nज्योति की मशाल प्राप्त करने के यत्न किये \nबचने के नहीं, \nतो क्या इन टटकी बंदूकों से डर जाऊँगा? \nतुम मुझकों दोषी ठहराओ \nमैने तुम्हारे सुनसान का गला घोंटा है \nपर मैं गाऊँगा \nचाहे इस प्रार्थना सभा में \nतुम सब मुझपर गोलियाँ चलाओ \nमैं मर जाऊँगा \nलेकिन मैं कल फिर जनम लूँगा \nकल फिर आऊँगा ।\n\n","author":"दुष्यंत कुमार","title":" गांधीजी के जन्मदिन पर\/ दुष्यंत कुमार"},{"poem":"कल माँ ने यह कहा –-\nकि उसकी शादी तय हो गई कहीं पर,\nमैं मुसकाया वहाँ मौन\nरो दिया किन्तु कमरे में आकर\nजैसे दो दुनिया हों मुझको\nमेरा कमरा औ' मेरा घर ।\n\n","author":"दुष्यंत कुमार","title":"सूचना \/ दुष्यंत कुमार"},{"poem":"तुम्हें याद होगा प्रिय\nजब तुमने आँख का इशारा किया था\nतब\nमैंने हवाओं की बागडोर मोड़ी थीं,\nख़ाक में मिलाया था पहाड़ों को,\nशीष पर बनाया था एक नया आसमान,\nजल के बहावों को मनचाही गति दी थी....,\nकिंतु--वह प्रताप और पौरुष तुम्हारा था--\nमेरा तो नहीं था सिर्फ़!\n\nजैसे बिजली का स्विच दबे\nऔ’ मशीन चल निकले,\nवैसे ही मैं था बस,\nमूक...विवश...,\nकर्मशील इच्छा के सम्मुख\nपरिचालक थे जिसके तुम।\n\nआज फिर हवाएँ प्रतिकूल चल निकली हैं,\nशीष फिर उठाए हैं पहाड़ों ने,\nबस्तियों की ओर रुख़ फिरा है बहावों का,\nकाला हुआ है व्योम,\nकिंतु मैं करूँ तो क्या?\nमन करता है--उठूँ,\nदिल बैठ जाता है,\nपाँव चलते हैं\nगति पास नहीं आती है,\nतपती इस धरती पर\nलगता है समय बहुत विश्वासघाती है,\nहौंसले, मरीज़ों की तरह छटपटाते हैं,\nसपने सफलता के\nहाथ से कबूतरों की तरह उड़ जाते हैं\nक्योंकि मैं अकेला हूँ\nऔर परिचालक वे अँगुलियाँ नहीं हैं पास\nजिनसे स्विच दबे\nज्योति फैले या मशीन चले।\n\nआज ये पहाड़!\nये बहाव!\nये हवा!\nये गगन!\nमुझको ही नहीं सिर्फ़\nसबको चुनौती हैं,\nउनको भी जगे हैं जो\nसोए हुओं को भी--\nऔर प्रिय तुमको भी\nतुम जो अब बहुत दूर\nबहुत दूर रहकर सताते हो!\n\nनींद ने मेरी तुम्हें व्योम तक खोजा है\nदृष्टि ने किया है अवगाहन कण कण में\nकविताएँ मेरी वंदनवार हैं प्रतीक्षा की\nअब तुम आ जाओ प्रिय\nमेरी प्रतिष्ठा का तुम्हें हवाला है!\n\nपरवा नहीं है मुझे ऐसे मुहीमों की\nशांत बैठ जाता बस--देखते रहना\nफिर मैं अँधेरे पर ताक़त से वार करूँगा,\nबहावों के सामने सीना तानूँगा,\nआँधी की बागडोर\nनामुराद हाथों में सौंपूँगा।\nदेखते रहना तुम,\nमेरे शब्दों ने हार जाना नहीं सीखा\nक्योंकि भावना इनकी माँ है,\nइन्होंने बकरी का दूध नहीं पिया\nये दिल के उस कोने में जन्में हैं\nजहाँ सिवाय दर्द के और कोई नहीं रहा।\n\nकभी इन्हीं शब्दों ने\nज़िन्दा किया था मुझे\nकितनी बढ़ी है इनकी शक्ति\nअब देखूँगा\nकितने मनुष्यों को और जिला सकते हैं?\n\n","author":"दुष्यंत कुमार","title":"प्रेरणा के नाम \/ दुष्यंत कुमार"},{"poem":"कौन यहाँ आया था\nकौन दिया बाल गया\nसूनी घर-देहरी में\nज्योति-सी उजाल गया\n\nपूजा की बेदी पर\nगंगाजल भरा कलश\nरक्खा था, पर झुक कर\nकोई कौतुहलवश\nबच्चों की तरह हाथ\nडाल कर खंगाल गया\n\nआँखों में तिरा आया\nसारा आकाश सहज\nनए रंग रँगा थका-\nहारा आकाश सहज\nपूरा अस्तित्व एक\nगेंद-सा उछाल गया\n\nअधरों में राग, आग\nअनमनी दिशाओं में\nपार्श्व में, प्रसंगों में\nव्यक्ति में, विधाओं में\nसाँस में, शिराओं में\nपारा-सा ढाल गया|\n\n","author":"दुष्यंत कुमार","title":"कौन यहाँ आया था \/ दुष्यंत कुमार"},{"poem":"कहाँ तो तय था चराग़ाँ हर एक घर के लिये\nकहाँ चराग़ मयस्सर नहीं शहर के लिये\n\nयहाँ दरख़्तों के साये में धूप लगती है\nचलो यहाँ से चले और उम्र भर के लिये\n\nन हो क़मीज़ तो घुटनों से पेट ढक लेंगे\nये लोग कितने मुनासिब हैं इस सफ़र के लिये\n\nख़ुदा नहीं न सही आदमी का ख़्वाब सही\nकोई हसीन नज़ारा तो है नज़र के लिये\n\nवो मुतमइन हैं कि पत्थर पिघल नहीं सकता\nमैं बेक़रार हूँ आवाज़ में असर के लिये\n\nजियें तो अपने बग़ीचे में गुलमोहर के तले\nमरें तो ग़ैर की गलियों में गुलमोहर के लिये.\n\n","author":"दुष्यंत कुमार","title":"कहाँ तो तय था चराग़ाँ हर एक घर के लिये \/ दुष्यंत कुमार"},{"poem":"मत कहो आकाश में कोहरा घना है,\nयह किसी की व्यक्तिगत आलोचना है।\n\nसूर्य हमने भी नहीं देखा सुबह का,\nक्या कारोगे सूर्य का क्या देखना है।\n\nहो गयी हर घाट पर पूरी व्यवस्था,\nशौक से डूबे जिसे भी डूबना है।\n\nदोस्तों अब मंच पर सुविधा नहीं है,\nआजकल नेपथ्य में सम्भावना है.\n\n","author":"दुष्यंत कुमार","title":"मत कहो आकाश में कोहरा घना है \/ दुष्यंत कुमार"},{"poem":"एक गुडिया की कई कठपुतलियों में जान है,\nआज शायर ये तमाशा देख कर हैरान है।\n\nख़ास सड़कें बंद हैं तब से मरम्मत के लिए,\nयह हमारे वक्त की सबसे सही पहचान है।\n\nएक बूढा आदमी है मुल्क में या यों कहो,\nइस अँधेरी कोठारी में एक रौशनदान है। \n\nमस्लहत-आमेज़ होते हैं सियासत के कदम,\nतू न समझेगा सियासत, तू अभी नादान है।\n\nइस कदर पाबंदी-ए-मज़हब की सदके आपके\nजब से आज़ादी मिली है, मुल्क में रमजान है।\n\nकल नुमाइश में मिला वो चीथड़े पहने हुए,\nमैंने पूछा नाम तो बोला की हिन्दुस्तान है।\n\nमुझमें रहते हैं करोड़ों लोग चुप कैसे रहूँ,\nहर ग़ज़ल अब सल्तनत के नाम एक बयान है।\n\n","author":"दुष्यंत कुमार","title":"चीथड़े में हिन्दुस्तान \/ दुष्यंत कुमार"},{"poem":"मेरी कुंठा\nरेशम के कीड़ों-सी\nताने-बाने बुनती,\nतड़प तड़पकर\nबाहर आने को सिर धुनती,\nस्वर से\nशब्दों से\nभावों से\nऔ' वीणा से कहती-सुनती,\nगर्भवती है\nमेरी कुंठा –- कुँवारी कुंती!\n\nबाहर आने दूँ\nतो लोक-लाज मर्यादा\nभीतर रहने दूँ\nतो घुटन, सहन से ज़्यादा,\nमेरा यह व्यक्तित्व\nसिमटने पर आमादा।\n\n","author":"दुष्यंत कुमार","title":"कुण्ठा \/ दुष्यंत कुमार"},{"poem":"तुमको निहारता हूँ सुबह से ऋतम्बरा\nअब शाम हो रही है मगर मन नहीं भरा \n\nख़रगोश बन के दौड़ रहे हैं तमाम ख़्वाब\nफिरता है चाँदनी में कोई सच डरा—डरा \n\nपौधे झुलस गए हैं मगर एक बात है\nमेरी नज़र में अब भी चमन है हरा—भरा \n\nलम्बी सुरंग-से है तेरी ज़िन्दगी तो बोल\nमैं जिस जगह खड़ा हूँ वहाँ है कोई सिरा \n\nमाथे पे हाथ रख के बहुत सोचते हो तुम\nगंगा क़सम बताओ हमें कया है माजरा\n\n\n","author":"दुष्यंत कुमार","title":"तुमको निहरता हूँ सुबह से ऋतम्बरा \/ दुष्यंत कुमार"},{"poem":"अब अंतर में अवसाद नहीं \nचापल्य नहीं उन्माद नहीं \nसूना-सूना सा जीवन है \nकुछ शोक नहीं आल्हाद नहीं \n\nतव स्वागत हित हिलता रहता \nअंतरवीणा का  तार प्रिये ..\n\nइच्छाएँ मुझको लूट चुकी \nआशाएं मुझसे छूट चुकी \nसुख की सुन्दर-सुन्दर लड़ियाँ \nमेरे हाथों से टूट चुकी \n\nखो बैठा अपने हाथों ही \nमैं अपना कोष अपार  प्रिये \nफिर कर लेने दो प्यार प्रिये ..\n\n","author":"दुष्यंत कुमार","title":"फिर कर लेने दो प्यार प्रिये \/ दुष्यंत कुमार"},{"poem":"सद्यस्नात[1] तुम\nजब आती हो\nमुख कुन्तलों[2] से ढँका रहता है\nबहुत बुरे लगते हैं वे क्षण जब\nराहू से चाँद ग्रसा रहता है ।\n\nपर जब तुम\nकेश झटक देती हो अनायास\nतारों-सी बूँदें\nबिखर जाती हैं आसपास\nमुक्त हो जाता है चाँद\nतब बहुत भला लगता है ।\n\n","author":"दुष्यंत कुमार","title":"दो पोज़ \/ दुष्यंत कुमार"}]
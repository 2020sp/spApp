[{"poem":"थोड़ी-बहुत सम्पत्ति अरजने में कोई बुराई नहीं\nबेईमानी से एक फ़ासला बनाकर जीना सम्भव है\nईमानदारी के पैसे से घर बनाया जा सकता है\nचोर-डाकू सुधर सकते हैं\nकिराएदारों को उदार मकान-मालिक मिल सकते हैं\nख़रीदार दिमाग ठण्डा रख सकता है\nविक्रेता हर पल मुस्कुराते रहने की कला सीख सकता है\nग़रीब अपना ईमान बचा सकते हैं\nजीने का उत्साह बनाए रखना असम्भव नहीं\nलोगों से प्यार करना मुमकिन है\nबारिश से परेशान न होना सिर्फ़ इच्छा-शक्ति की बात है\nख़ुश और सन्तुष्ट रहने के सारे उपाय बेकार नहीं हुए हैं\nलोग मृत्यु के डर पर काबू पाने में सक्षम हैं\nपैसे वाले पैसे के ग़ुलाम न बनने की तरक़ीब सीख सकते हैं\nकारोबार की व्यस्तताओं के बीच एक अमीर का प्रेम फल-फूल सकता है\nसमझौतों के सारे रास्ते बन्द नहीं हुए\nबेगानों से दोस्ती की सम्भावनाएँ ख़त्म नहीं हुई\nबच्चों और नौकरों को अनुशासन मे रखने के उपायों का कोई अन्त नहीं\nचूतड़ के बिना भी आदमी बैठ सकता है\nनिरन्तर युद्ध की स्थिति में भी दुनिया बची रह सकती है\n\n","author":"अमिताभ बच्चन","title":"हमारा दर्शन \/ अमिताभ बच्चन"},{"poem":"जिन्हें प्रेम नसीब नहीं हुआ\nउन्हें रसायनशास्त्र से प्रेम नहीं हुआ\nउनके हाथ लगा रसायनशास्त्र\nजैसे जीवशास्त्र पढ़ते हुए\nकिसी को बैंक किसी को सेना हाथ लगे\n\nउन्हें प्रेम नहीं हुआ\nवह स्वयं\nएक ज़िम्मेदार, अनुशासित औरत के\nहाथ लगे\n\nदोनों को फाटक वाला घर\nसुरक्षा की चिन्ता\nहाथ लगी\n\nजिस दिन\nरसायनशास्त्र खो गया\nबचा सिर्फ़ चाबियों का एक बड़ा-सा गुच्छा\nकुछ फ़ौलादी ताले\nचोरों का डर\n\nउन्हें प्रेम नहीं हुआ\nसुरक्षा की सुरक्षा करते हुए\nउन्होंने अन्तिम साँस ली\n00\n\nवे फुदकते रहे\nघर के अन्दर\nजैसे पिंजरे में तोता\n\nउनके आकाश में\nचील-बाजों का आतंक था\n\nवे पूछते कौन\nआवाज़ पर यकीन नहीं करते\nआदमी के मुँह पर टॉर्च जलाते\nकोई ख़तरा न देख\nमेहमानों को\nघर के अन्दर ले लेते\n\nउन्होंने दो-एक ज़रूरी यात्राएँ की\nहालाँकि अजनबियों से फ़ासला बनाकर रखा\nकिसी का कुछ नहीं चखा\nघर से ही पानी ले गए\n\nकभी किसी पर उनका दिल नहीं आया\nपर वे मुस्कुराए\nहँसे भी\nखतरों का सामना करने के लिए\nबिना प्रेम के\nपचासी साल तक\nवे रोटियाँ निगलते और पचाते रहे\n00\n\nप्रेमियों को\nवे पसन्द नहीं कर पाए\n\nप्रेमियों को\nउन्होंने बड़े ख़ौफ़नाक तरीके से\nनफ़रत करते हुए देखा\n\nबारूद और तूफ़ान से भी ज़्यादा\nवे प्रेम से डरते\n\nजिनका मकान नहीं बना\nजिन्हें औरत छोड़कर चली गई\nजो खुले में हिरण जैसा दौड़ते\nजो आवारा घूमते\nजिन्होंने शराब से किडनी ख़राब कर ली\nजो आधी रात तारों को निहारते\nआदमियों का बखान तीर्थस्थल की तरह करते\nमौत की तारीख़ याद नहीं रखते\nफाटक खुला छोड़कर निकल जाते\nउन्हें वे बहुत दूर से\nऔर किसी बड़ी मज़बूरी में ही\nहाथ जोड़कर नमस्कार करते\n\n","author":"अमिताभ बच्चन","title":"जिन्हें प्रेम नसीब नहीं हुआ \/ अमिताभ बच्चन"},{"poem":"सारे हिन्दू हिन्दू नहीं होते\nजो हिन्दू नहीं होते\nवे भी हिन्दू होते हैं\nक्योंकि वे मुसलमान नहीं होते\nलंगोट बाँधने,\nराख लपेटने वाले\nहिन्दुओं में भी\nकुछ कम कुछ ज़्यादा हिन्दू होते हैं\nएक खद्दरधारी गांधीवादी\nकब खतरनाक हिन्दू में बदल जाए\nक्या पता\n\nगरम होता नरम हिन्दू\nनरम पड़ता गरम हिन्दू\nजनवादी हिन्दू\nकम्युनिस्ट हिन्दू\nमुक्त हिन्दू उन्मुक्त हिन्दू\nजीवन के आख़िरी वक़्त में जगा हिन्दू\nअछूत हिन्दू सवर्ण हिन्दू\nगँवार हिन्दू सुसंस्कृत हिन्दू\nदलितों के हिन्दू बने रहने की अपील करता हिन्दू\nभ्रष्ट, अवसरवादी, धर्मनिरपेक्ष हिन्दू\nटीक रखने और ठोप लगाने वाला हिन्दू\nदिमाग ठण्डा रखने के लिए\nमाथे पर चन्दन लगाने वाला हिन्दू\nभेदिया, प्रचारक, शूटर हिन्दू\nसंहार करने वाला हिन्दू\nसंहार देखता हिन्दू\nअपने हिन्दू होने पर सुरक्षित महसूस करता हिन्दू\nमुस्लिम लड़की के इश्क़ में गिरफ़्तार हिन्दू\nउग्र हिन्दुओं से सम्पर्क वाला हिन्दू\nजन्म से हिन्दू\nसिर्फ़ नाम का हिन्दू\nख़ुद को हिन्दू बताने में शरमाता हिन्दू\nझूठा हिन्दू सच्चा हिन्दू\nमुसलमानों का डर समझने वाला हिन्दू\nमुसलमानों को कसाई समझने वाला हिन्दू\nक्या हिन्दुओं की ये अवास्तविक श्रेणियाँ हैं\nनहीं, हिन्दू तरह-तरह के होते हैं\nऔर यक़ीन मानिए\nउतने ही तरह के मुसलमान भी होते हैं\n\n","author":"अमिताभ बच्चन","title":"तरह तरह के हिन्दू \/ अमिताभ बच्चन"},{"poem":"मैं बचपन से चोर था\nचोर ही रहा जीवन भर\nजेब से पैसे चुराए\nपेड़ से आम नींबू\nबहती नाव से तरबूजे\nपानी से छोटी मछलियाँ\nक़िताबों से कविताएँ\n\nडाकू न बन सका\nगिरोह नहीं बनाए\nसच्चे कायरों की तरह\nआदमी और कवि\nदोनों रोए पछताए\n\n","author":"अमिताभ बच्चन","title":"मैं बचपन से चोर था \/ अमिताभ बच्चन"},{"poem":"महान बनने का भूत\nमुझे दीमक-सा चाट गया\nमेरे सोए कवि को\nजहरीले साँप-सा काट गया\nमोची से उसके बक्से पर बैठ\nबतियाने में\nलड़की को छेड़छाड़ से बचाने में\nदोस्तों को जुआ खेलने से हड़काने में\nभंग खाकर ठिठियाने में\nसूट्टे लगाने में\nजैसे तैसे दिल्ली आ जाने में\nमरने के बाद पिता की डायरी को\nआविष्कारक की तरह पढ़ने में\nदो एक बार माँ का इलाज कराने में\nलोभ लालच और अपनी नीच हरकतों से\nकभी कभार झटका खा जाने में\nपण्डे-पुरोहितों से लड़ जाने में\nबीड़ी-खैनी खाकर रात भर जग जाने में\nमरे हुए कुछ दार्शनिकों को\nमन ही मन\nदोस्त दुश्मन और शागिर्द बनाने में\nइधर उधर दो चार कविता छपाने में\nनिकल गई मेरी सारी महानता\nफुस्स हो गई कविता\n\n","author":"अमिताभ बच्चन","title":"महान बनने का भूत \/ अमिताभ बच्चन"},{"poem":"मेरे पिता को कभी किसी द्वंद्व ने नहीं घेरा\nजैसे कि पहले नहा लूँ या पहले खा लूँ\nघूस लूँ या न लूँ\nहोली में गाँव जाऊँ या न जाऊँ\nखाने के बीच पानी पीऊँ या नहीं\nखद्दर पहनना छोड़ दूँ या पहनता रहूँ\nपहले बिना माँ-बाप की भतीजी का ब्याह करूँ\nया साइकिल खरीदूँ\nदो दिन पहन चुका कपड़ा तीसरे दिन भी पहन लूँ या नहीं पहनूँ\nशाम में खुले आकाश के नीचे बैठूँ या न बैठूँ\nकुर्सी ख़ुद उठा लाऊँ या किसी से मँगवा लूँ\nपड़ोस में अपनी ही जात वालों को बसाऊँ या न बसाऊँ\nडायरी लिखता रहूँ या छोड़ दूँ\nभिण्डी पाँच रूपए सेर है\nडायरी में दर्ज करूँ न करूँ\nगर्भ-निरोध का आपरेशन करवा लूँ या रहने दूँ\nसंशय से परे\nउन्होंने कुछ अच्छा किया, कुछ बुरा\nमैं सिर्फ संशयों में घिरा रहा\nकवि मौन मुझे देखता रहा, देखता रहा\n\n","author":"अमिताभ बच्चन","title":"मेरे पिता को कभी किसी द्वंद्व ने नहीं घेरा \/ अमिताभ बच्चन"},{"poem":"मैं दस साल का था\nतो सौ बच्चों के साथ खेलता-कूदता था\nभागता-दौड़ता लुकता-छुपता था\nबीस साल का हुआ\nतो दस में सिमट गई मेरी टोली\nकुछ मुझे मतलबी दिखते\nकुछ को मैं आत्मग्रस्त दिखता\nचालीस के आसपास\nजिन चार-पाँच से मैं घिरा रहता\nवे मेरे ख़ून के प्यासे नज़र आते\nकभी वे मेरी, कभी हम उनकी\nगर्दन दबाते\nअब सत्तावन का हो गया हूँ\nसबसे बिछड़ गया हूँ\nकोई इंसान नहीं\nकुछ चीज़ें हैं मेरे पास\nअब उन्हीं की है आस\nमुझे भी और उन्हें भी\nजो आएँगे शायद\nमरने पर\nमुझे जलाने\n\n","author":"अमिताभ बच्चन","title":"मैं दस साल का था \/ अमिताभ बच्चन"},{"poem":"मुझे ईर्ष्या है महानायकों से\nउनकी तरह मैं मजबूत घोड़ा\nताक़तवर खच्चर नहीं बन सका\nजो उतार-चढ़ाव से नहीं घबराते\nसारा कूड़ा-करकट\nपीठ पर लाद हिनहिनाते भागते\nसबकी नैया पार लगाते\nटूटते सितारों को कन्धा देते\nमुझे दुख है मैं महानायक भी नहीं बना ।\n\n","author":"अमिताभ बच्चन","title":"मुझे ईर्ष्या है महानायकों से \/ अमिताभ बच्चन"},{"poem":"विडम्बनाओं के बारे में\nमेरी बुनियादी समझ साफ़ थी\nक़लम को सब पहले से पता होता\nथोड़ा ख़ुद को कोसता\nथोड़ा अपने जैसों को\nकुछ उलाहना समाज सरकार को देता\nकुछ ग़रीबों को गरियाता\nथोड़ा पुलिस माफ़िया पर गरज़ता\nफिर आदमी के जीने के हौसले को याद करता\nफिर लोकतन्त्र में सुधार के लिए शोर मचाता\nफिर दफ़्तर से बाहर निकल पान चबाता\nऔर सहकर्मियों से कहता\nइससे अधिक हम क्या कर सकते हैं\nकवि को ये ढर्रा रास न आता\n\n","author":"अमिताभ बच्चन","title":"विडम्बनाओं के बारे में \/ अमिताभ बच्चन"},{"poem":"1.\n\nमाँगने में कोई बुराई नहीं\nआदमी को माँगना चाहिए\nपूरी ताक़त से माँगना चाहिए\nमिल-जुल कर माँगना चाहिए\nमाँगने में शर्माना नहीं चाहिए\nमाँगते समय\nगिरने का भाव नहीं आना चाहिए\nज़्यादा से ज़्यादा माँग लेना चाहिए\nकि बाद में नहीं माँगने केलिए पछताना न पड़े\nपैसा, मकान, ज़मीन\nकाम\nसड़क\nपानी\nरोशनी\nक़िताबें\nखेल का मैदान\nछुट्टी\nयात्राएँ\nदफ़न होने की जगह\nसब माँगना चाहिए\nभरपूर माँगना चाहिए\nहक समझ कर माँगना चाहिए\nसहायता पाने की तरह नहीं माँगना चाहिए\nनहीं मिलने की उम्मीद हो\nफिर भी माँगना चाहिए\nडट कर माँगने में\nमारे जाने का खतरा हो\nफिर भी माँग कर आजमाना चाहिए\nमाँगने में कोई बुराई नहीं\nलेकिन\nमाँगने वालों\nतुम्हें यह भूलना नहीं चाहिए\nसिर्फ माँगते रहोगे\nतो देने वाले बचे रहेंगे\nदेने में डण्डी मारेंगे\nकम देंगे और ज़्यादा देने पर अँगूठा लगवाएँगे\nदेकर छीनते रहेंगे\n\nमाँगने की रिवायत\nका अन्त करने के लिए\nमाँगते रहना\nकाफ़ी नहीं\n\nमाँगने की रिवायत\nका अन्त करने के लिए\nदेने वालों का वजूद\nमिटाना पड़ेगा\n\nदेने वालों का वजूद\nमाँगकर\nनहीं मिटाया जा सकता\n\n2.\n\nहम उनके लिए माँगते हैं\nजिनके पास कुछ नहीं है\nहम सुदूर इलाकों में जाकर\nउनका पता लगाते हैं\nहम उन्हें समझाते हैं\nमाँगने से क्या नहीं मिलता\nहम उन्हें आहिस्ता-आहिस्ता\nमाँगने में समर्थ बनाते हैं\nजलील होकर भी माँगना सिखाते हैं\n00\n\nमाँगने की कला में महारत हासिल करने के बाद\nहमने ये जाना है\nकि देने वाला माँगने की तमीज सिखाए बगैर\nकभी कुछ नहीं देता\n00\n\nमाँगने का हमने बहुत बड़ा तन्त्र खड़ा किया है\nहमारे जैसे चुस्त और ठोक-बजाकर माँगने वाले\nबहुत कम हैं\nदेने वालों के बीच हम जैसा लोकप्रिय कोई नहीं\nहम अब भिखारी नहीं रहे\nदेने वाले हमारे दरवाज़े पर आते हैं\nहमारा माँगना आन्दोलन बन चुका है\n00\n\nमाँगना हमारा पेशा है\nमाँगने की हम जबर्दस्त तैयारी करते हैं\nमाँगने के औचित्य पर निरन्तर हमारा विमर्श चलता है\nदेने वाले की हर कमज़ोर नब्ज़ हम जानते हैं\nमजाल है कि हम माँगें\nऔर देने वाला मना कर दे\n00\n\nसच पूछिए तो हमारा माँगना एक नाटक है\nदरअसल हम देने वालों के साथ हैं\nहम देने और लेने वालों के बीच\nहिंसा और ख़ून-ख़राबा नहीं चाहते\nदेने वालों की सहुलियत के लिए\nहम माँगने की परम्परा कायम रखना चाहते हैं\n00\n\nये जो तुम दे रहे हो\nदरअसल ये है किसका\nतुम्हारे पास ये आया कहाँ से\nदेने वालों से ये पूछ कर\nहम अपना धन्धा चौपट नहीं कर सकते\nहमारा बुनियादी काम माँगना है\nहमारी शोहरत माँगने से बनी है\nऔरों के लिए माँगकर\nहम अपना काम चलाते हैं\n00\n\nहम जिनके लिए माँगते हैं\nउनसे नहीं कहते\nलड़ो मत\nहम जानते हैं\nवे लड़ नहीं सकते\nऔर उन्हीं के लिए लिखी जा सकती हैं अर्जियाँ\n00\n\nहमने अभी आस नहीं छोड़ी है\nचक्कर चला रहा हूँ\nकि कुछ ऐसा, इतना बड़ा माँग लूँ\nकि मरने तक\nफिर मँगने की नौबत ही न आए\n00\n\nमाँगते हुए\nहमारा पूरा जीवन निकल गया\nफिर भी यह समझ न आया\nकि माँगते रहने से नहीं बनेगी बात\n\n","author":"अमिताभ बच्चन","title":"माँगने वालों का गीत \/ अमिताभ बच्चन"},{"poem":"दुमका मैं कभी न जा सका\n\nमैं दुमका जाता\nअगर मेरी बहिन वहाँ ब्याही गई होती\n\nया जैसे कि मैं दिल्ली गया\nपढ़ाई और नौकरी के लिए\nमैं दुमका जाता\nअगर दुमका दिल्ली होता\n\nमैं अनुमान से जानता हूँ\nदुमका हमारे शहर दरभंगा जैसा नहीं है\nजहाँ मैं बार-बार लौटकर आ जाता हूँ\n\nमेरे लिए यही कम नहीं\nकि मैं जानता हूँ\nदुमका जापान में नहीं है\n\nमैं अभी मरा नहीं हूँ\nमैं कुछ लोगों को जानता हूँ\nजो दुमका को जानते हैं\nवे कहते हैं\nभरोसा कीजिए\nदुमका को आपका इन्तज़ार है\n\nदुमका के उन लोगों के बारे में मैं क्या कहँ\nजो कभी दरभंगा नहीं आ सके\n\nबहरहाल लाखों ऐसी चीज़ें हैं\nजो दुमका और दरभंगा को जोड़ती हैं\nजैसे हिन्दी का एक अक्षर\nभूख और प्यास\nकई गाने\nजिनमें दुमका की शोहरत है\nजो बजते हैं दरभंगा में\n\nदिल्ली जैसा भले ही न हो दुमका\nदिल्ली जैसा भले ही न हो दरभंगा\nपर हमारे प्रधानमन्त्री\nदुमका भी जाते हैं\nदरभंगा भी आते हैं\n\nसबसे अच्छा है सूरज\nजो दुमका, दरभंगा\nऔर दिल्ली में भी उगता है\n\n","author":"अमिताभ बच्चन","title":"दुमका \/ अमिताभ बच्चन"},{"poem":"मेरी अंतरात्मा में क्या है\nकुछ ज़रूरी सिक्के \nकुछ और सिक्कों के आने की उम्मीद\nधनिकों का लोकतन्त्र \nवंचितों का अमानवीय जीवन \nधनिक बनने की मेरी अनिच्छा \nएक खिन्न असन्तुष्ट आदमी\nएक आसान मौत पाने की योजना \nमालिक का एक बिगड़ा हुआ नौकर\nनीचतापूर्ण तुच्छ कार्यों की निस्सारता से आहत\nशोषितों के संघर्ष और पराजयों को\nसुरक्षित दूरी से निहारता\nएक बौना\nएक कापुरूष\nवंचितों के एक विराट विद्रोह की कामना\nजो मेरी नकली उदारता, लघुता, पापबोध और अवसरवादिता से मुक्त कर दे \nमैं बेचता रहता हूँ सस्ते में\nअपनी अन्तरात्मा\nजब सिक्के पूरे नहीं पड़ते\nअनिच्छाएँ कवच हैं\nमेरी अन्तरात्मा की\nफल-फूल रही हैं\nजिसमें मेरी शाश्वत निराशाएँ\nऔर धनिकों का लोकन्त्र\n\n","author":"अमिताभ बच्चन","title":"मेरी अन्तरात्मा में क्या है \/ अमिताभ बच्चन"},{"poem":"बेचारे मामूली सिपाही\nसरकार की नाक कटवा देते हैं\n\nउन्हें विधि-व्यस्था का ख़याल रखने से अधिक\nताश खेलने में मज़ा आता है\n\nइश्क़बाज दिलफेंक सिपाही तो \nडिपार्टमेण्ट के लिए शामत होते हैं\nवे अनुशासन-प्रिय अफ़सर की नाक में दम कर देते हैं\nजहाँ भेजो वहीं छुपकर शादी रचा लेते हैं\n\nआधी रात ड्यूटी पर खर्राटे भरने वाले कामचोर\nनशे में बार-बार सड़क पर गिर जाने वाले\nबड़े ख़ानदान के छोटे सिपाहियों पर\nदुनिया हँसती है\n\nमगर ख़राब रिकॉर्ड वाले \nअपने यही मिसफिट भोले-भाले सिपाही\nजग-जाहिर करते हैं\nकि दुनिया को सिपाहियों की ज़रूरत नहीं है\nमिल-बैठ कर ताश खेलना डण्डा लेकर घूमने से अच्छा है\nचोर को दौड़ाने से बेहतर है औरत को पटाना\nतमगा पाने वाला नहीं\nनशे में डोलता आदमी बोलता है\nकि सिपाही का काम भी कोई काम है भला\n\n","author":"अमिताभ बच्चन","title":"मामूली सिपाही \/ अमिताभ बच्चन"},{"poem":"लिफ़्टमैन और दरबान जानते थे\nवे रिक्शा चलाने वालों से कम कमाते हैं\n\nवे कुछ पढ़े-लिखे थे\nरिक्शा चलाने वालों की नियति पर\nतरस खाते थे\n\nवे तसल्ली से रहने की कोशिश करते\nलिफ़्ट के पंखे की हवा खाते हुए\nगाड़ियों का भोंपू सुनकर फाटक खोलते हुए\n\nवे सोचते\nवे रिक्शे पर बैठने वाले\nसम्मानित लोगों में हैं\n\nउन्हें पक्का यक़ीन था\nरिक्शा-चालकों को\nरिक्शे की सवारी का सौभाग्य\nनसीब नहीं\n\nउन्हें उम्मीद थी\nउनका फेफड़ा देर से जवाब देगा\n\nवे समझते थे\nरिक्शा खींचने वालों के मुक़ाबले\nभविष्य पर\nज़्यादा मज़बूत है उनकी पकड़\n\nपर कुछ ऐसा था\nजो न निगलते न उगलते बनता था\nजब रिक्शावाले दाखिल होते थे\nअपार्टमेण्ट के फाटक के अन्दर\n\n","author":"अमिताभ बच्चन","title":"सम्मानित \/ अमिताभ बच्चन"},{"poem":"1.\n\nउन्होंने बेईमानी से कुछ पैसे कमाए\nज़मीन का एक टुकड़ा ख़रीदा\nकुछ और बेईमानियाँ की\nएक घर बनाया\nकुछ और बेईमानियाँ की\nघर को रहने लायक बनाया\nतक़दीर ने साथ दिया\nबड़ी बेईमानी के कुछ और मौक़े निकल आए\nपुराना घर गिरा दिया\nनए में हाथ लगाया\nवे कुछ नई बेईमानियाँ कर रहे हैं\nउनका नया घर खड़ा हो रहा है\n\n2.\n\nवे बेसहारा बेघरों के लिए काम करते हैं\nइसके उन्हें कुछ वाजिब पैसे मिलते हैं\nकुछ वे बेघरों के पैसे चुराते हैं\nइस तरह चोरी से\nअपना घर बनाते हैं\n\n3.\n\nजिसका कोई न हो\nउसका ज़रूर एक घर हो\nघर ही उसका ख़ुदा हो\nन आए कोई उसके घर\nन जाए वह कहीं घर छोड़कर\nमगर हो ज़रूर उसका एक घर\n\n4.\n\nहमारे पास घर था\nमगर वह अपना नहीं था\nघर हमारे लिए सपना भी नहीं था\nहमारे पास घर ख़रीदने के पैसे थे\nहमारे लिए घर कहीं भाग नहीं रहे थे\nघरों के बाज़ार में हम शान से घूम सकते थे\nहमने बहुत सारे घर देखे\nघर देखने का हमें नशा हो गया\nघर के ऊपर हम आज़ाद परिन्दों की तरह उड़ते\nहमने देखा लाखों घर ख़ाली थे\nऔर उन्हें हमारा इन्तज़ार था\nख़ाली घरों ने हमारा दिमाग़ ख़राब कर दिया\nये समन्दर वाला लें\nया वो जंगल वाला\nया पहाड़ से नीचे उतरते हुए\nवह जो तुमने देखा था\nअरे वह घर तुम इतनी जल्दी भूल गई\nघर जहाँ तीन तरफ़ से हवा आती थी\nघर जहाँ छह घण्टे सूरज मिलता था\nघर जिसे कोई दूसरा घर छुपा नहीं सकता था\nवह घर जो दूर से ही दिखता था\nतुम उसे भूल गई\nवह सस्ता मगर बहुत बड़ा घर\n\n5.\n\nघर तो बहुत सारे ख़ाली हैं\nपर वे हिन्दुओं के घर हैं\nवे मुसलमानों को नहीं मिलेंगे\nकुछ घर चमारों को\nकुछ दुसाधों को नहीं मिलेंगे\nकुछ घरों को\nशुद्ध शाकाहारियों का\nकरना पड़ेगा इन्तज़ार\nकुछ घर\nएडवांस के चक्कर में छूट जाएँगे\nकुछ घरों को पण्डित\nप्रेतात्माओं से छुड़ाएँगे\n\n6.\n\nआइए\nआपको हम अपना घर दिखाते हैं\nबड़े-बड़े कमरे देखिए\nसब आपस में जुड़े हैं\nआप इधर से भी\nऔर उधर से भी आ-जा सकते हैं\nखिड़कियाँ भी कम नहीं हैं\nबड़ी-बड़ी भी हैं\nघर में जैसे आकाश हो\nलकड़ी बहुत लगी\nएक विशाल पेड़ ही समझिए\nकि पूरा घर में समा गया\nसोने से भी महंगी है लकड़ी\nलेकिन एक सपना था\nपूरा हो गया\nदेखिए यहाँ बैठ जाइए\nयहां सायँ-सायँ आती है हवा\nजैसे घर में रहकर भी घर से बाहर हैं\nसमझिए कि किसी तरह बन गया ये घर\nमेरे वश का नहीं था\nइसे ईश्वर ने ही बनाया है\nलाख से ऊपर बुनियाद में ही दब गया\nतब है कि एक घर हो गया\nअब कहीं जाना नहीं है\nअब कहीं भटकना नहीं है\nबेटे न जाने क्या करें\nरखें न रखें\nबुलाएँ न बुलाएँ\nतीन साल तक समझिए\nकहीं का नहीं छोड़ा इस घर ने\nचाँदी-सोना सब इसी में भस गए\nकहाँ-कहाँ हाथ फैलाना पड़ा\nलेकिन आज सन्तोष है\nअपना घर है तो देखिए\nरसोईघर भी कितना बड़ा है\nमरेंगे तो घर तो साथ नहीं ले जाएँगे\nलेकिन ख़ुशी है\nमरेंगे तो अपने घर में मरेंगे\n\n","author":"अमिताभ बच्चन","title":"घर : छह कविताएँ \/ अमिताभ बच्चन"},{"poem":"असमय मर गए\nये एक जवान प्रवासी खेत-मज़दूर का\nमिट्टी का घर है\nजो ज़मीन पर पड़ा है\n\nछप्पर सम्भालने वाला\nलकड़ी का खम्भा\nअब तक खड़ा है\n\nपेड़ के नीचे बैठी\nआसमान में उड़ते बादलों को निहारती\nबेआवाज़ रोती हुई\nप्रवासी मज़दूर की चिन्तामग्न बीवी\nजिसकी छाती का सारा दूध सूख गया है\nऔर गोद में बच्चा भूख से बिलबिला रहा है\nजल्द से जल्द\nघर खड़ा करने के बारे में सोच रही है\n\nचौकी पर लोहे की एक पेटी है\nजिस पर लाल गुलाब के छापे हैं\n\nएक छाता है\nजो बिना दिक़्क़त के खुल सकता है\n\nशराब की छोटी बोतल है\nजिसकी पेंदी में सरसों तेल की कुछ बून्दें हैं\n\nखजूर की पत्तियों से बना एक डब्बा है\nजिस पर फफून्द लगी है\n\nस्टील के एक टूटे बर्तन में दो बैट्री हैं\nजिसके अन्दर का रसायन बाहर आ रहा है\n\nलकड़ी की एक बदरंग कुर्सी है\nउसके नीचे अल्युमिनियम का एक बहुत पुराना बदना है\n\nएक काला तवा है\nपानी जिसका किनारा बुरी तरह खा चुका है\n\nजीवनरक्षक दवाओं की कुछ टूटी बोतलें हैं\nजो अपने मकसद में नाकाम रहीं\n\nखम्भे से टँगा एक काले लोहे का कजरौटा है\nकुछ फटे-पुराने कपड़ों के साथ रखा है एक टार्च\nजिसका पीतल हरा हो रहा है\n\nचमड़ा सड़ गया है\nढोलक नंगा हो गया है\nपर वह बज रहा है\nऔर उसमें आदमी को रुलाने की ताक़त बची हुई है\n\n","author":"अमिताभ बच्चन","title":"बाढ़ के बाद \/ अमिताभ बच्चन"},{"poem":"हम विकट गरीब-प्रेमी हैं\nचाहे कोई सरकार बने\nहम उसे ग़रीबों की सरकार मानकर\nउसके सामने अपना प्रलाप शुरू कर देते हैं\n\nग़रीबों के बारे में\nहम दृष्टि-दोष से पीड़ित हैं\nउनका जिक्र आया नहीं\nकि हम रोना शुरू कर देते हैं\n\nऐसी क्या बात है\nकि सारे ग़रीब हमें मरीज़ ही दिखते हैं\nलाचार, कर्ज़ में डूबे, कुपोषित, दर्द से चीख़ते,\nचुपचाप मरते हुए\n\nउछलते-कूदते, नाचते, शराब पीकर डोलते ग़रीब\nहमें पसन्द क्यों नहीं हैं\n\nबम फोड़ते, डाका डालते, आतंक मचाते गरीबों को\nहम गरीब क्यों नहीं मानते\n\nग़रीब घेरते हुए\nग़रीब घिरते हुए\nग़रीब मुठभेड़ करते हुए\nमरते-मारते हुए ग़रीब हमें सपनों में भी नहीं दिखते\n\nग़रीबों को\nराज बनाते\nमन्त्रालय चलाते देखना\nहमारे वश में क्यों नहीं\n\nहम बीमार ग़रीबों को\nअस्पताल, बिस्तर और मुफ़्त दवा से ज़्यादा\nकुछ और क्यों नहीं देना चाहते\n\nहम उन्हें साक्षर हट्टे-कट्टे मज़दूरों से ज़्यादा\nकिसी और रूप में क्यों नहीं देख पाते\n\n","author":"अमिताभ बच्चन","title":"हम विकट ग़रीब-प्रेमी हैं \/ अमिताभ बच्चन"}]
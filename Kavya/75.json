[{"poem":"मुझको तेरी अस्ति छू गई है\nअब न भार से विथकित होती हूँ\nअब न ताप से विगलित होती हूँ\nअब न शाप से विचलित होती हूँ\n जैसे सब स्वीकार बन गया हो।\nमुझको तेरी अस्ति छू गई है।\n\nपर्वत का हित मुझको जड़ न बनाता\nप्रकृति हृदय का तम न मुझको ढँक पाता\nआज उदधि का ज्वार न मुझे डुबोता\nजैसे सब शृंगार बन गया हो।\nमुझको तेरी अस्ति छू गई है।\n\nदरिद्रता का यह मतवाला नर्तन\nपीड़ाओं का उसमें आशिष-वर्षन\nतेरी चितवन का जो मूक प्रदर्शन\nतेरी मुख-अनुहार बन गया हो।\nमुझको तेरी अस्ति छू गई है।\n\n","author":"विद्यावती कोकिल","title":"मुझको तेरी अस्ति छू गई \/ विद्यावती कोकिल"},{"poem":"कौन गाता जा रहा है?\nमौनता को शब्द देकर\nशब्द में जीवन सँजोकर\nकौन बन्दी भावना के\nपर लगाता जा रहा है?\nकौन गाता जा रहा है?\n\nघोर तम में जी रहे जो\nघाव पर भी घाव लेकर\nकौन मति के इन अपंगों\nको चलाता जा रहा है?\nकौन गाता जा रहा है?\n\nकौन बिछुड़े मन मिलाता\nऔर उजड़े घर बसाता\nसंकुचित परिवार का\nनाता बढ़ाता जा रहा है?\nकौन गाता जा रहा है?\n\nमृत्तिका में आज फिर\nनिर्माण का सन्देश भर कर\nखंडहरों के गिरे साहस\nको उठाता जा रहा है?\nकौन गाता जा रहा है?\n\nफटा बनकर ज्योति-स्रावक\nजोकि हिमगिरी की शिखा-सा\nकौन गंगाधर-सा\nअविरोध बहता जा रहा है?\nकौन गाता जा रहा है?\n\n","author":"विद्यावती कोकिल","title":"कौन गाता जा रहा है \/ विद्यावती कोकिल"}]
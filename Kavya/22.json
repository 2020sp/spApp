[{"poem":"ध्यान से सुनें राष्ट्र-संतान,राष्ट्र का मंगलमय आह्वान.\nराष्ट्र को आज चाहिए दान , दान में नवयुवकों के प्राण.\n\nराष्ट्र पर घिरी आपदा डेक,सजग हों युग के भामाशाह\nदान में दे अपना सर्वस्व और पूरी कर मन की चाह \nराष्ट्र के रक्षा के हित आज,खोल दो अपना कोष कुबेर\nनहीं तो पछताओगे मीत,हो गई अगर तनिक भी देर  \nसमझकर हमें निहत्था,प्रबल शत्रु ने हम पर किया प्रहार \nकिन्तु अपना तो यह आदर्श,किसी का रखते नहीं उधार \nहमें भी ब्याज सहित प्रतिउत्तर उनको देना है तत्काल\nशीघ्र अपनानी होगी शिव को रिपु के नरमुंडों की माल \nराष्ट्र को आज चाहिए वीर, वीर भी हठी हमीर समान .\nराष्ट्र को आज चाहिए दान , दान में नवयुवकों के प्राण.\n\nराष्ट्र के कण-कण में आज उठ रही गर्वीली आवाज़ \nवक्ष पर झेल प्रबल तूफान शत्रु पर हमें गिरानी गाज \nदेश की सीमाओं पर पागल कौवे मचा रहे हैं शोर \nअभी देगा उनको झकझोर,बली गोविन्द सिंह का बाज\nकिया था हमने जिससे नेह,दिया था जिसको अपना प्यार \nबना वह आस्तीन का सांप,हमीं पर आज कर रहा वार \nसमझ हमको उन्मत्त मयूर,मगन-मन देख नृत्य में लीन\nकिया आघात,न उसको ज्ञात,सांप है मोरों का आहार \nराष्ट्र चाहेगा जैसा,वैसा हीं अब हम देंगे बलिदान .\nराष्ट्र को आज चाहिए दान , दान में नवयुवकों के प्राण.\n\nराष्ट्र को चाहिए देवी कैकेयी का अदम्य उत्साह \nधूरी टूटे रण की,दे बाँह, पराजय को दे जय की राह \nराष्ट्र को आज चाहिए गीता के नायक का वह उद्घोष \nमोह ताज हर अर्जुन के मानस-पट पर लहराए आक्रोश \nआधुनिक इन्द्र कर रहा आज राष्ट्र हित इंद्रधनुष निर्माण \nयही है धर्म बनें हम इंद्रधनुष की प्रत्यंचा के बाण\nइन्द्र-धनु रूपी प्रबल एकता की सतरंगी छवि को देख \nशत्रु के माथे पर भी आज खिंच रही है चिंता की रेख \nराष्ट्र को आज चाहिए एकलव्य से साधक निष्ठावान.\nराष्ट्र को आज चाहिए दान , दान में नवयुवकों के प्राण.\n\nराष्ट्र को आज चाहिए चंद्रगुप्त की प्रबल संगठन-शक्ति \nराष्ट्र को आज चाहिए अपने प्रति राणाप्रताप की शक्ति \nराष्ट्र को आज चाहिए रक्त, शत्रु का हो या अपना रक्त \nराष्ट्र को आज चाहिएभक्त, भक्त भी भगतसिंह के भक्त\nराष्ट्र को आज चाहिए फिर बादल जैसे बालक रणधीर \nराष्ट्र की सुख-समृद्धि ले आयें,तोड़ रिपु कारा की प्राचीर \nऔर बूढ़े सेनानी गोरा की वह गर्व भरी हुंकार\nशत्रु के छूट जाये प्राण, अगर दे मस्ती से ललकार \nराष्ट्र को आज चाहिए फिर अपना अल्हड़ टीपू सुल्तान \nराष्ट्र को आज चाहिए दान , दान में नवयुवकों के प्राण.\n\nआज अनजाने में ही प्रबल शत्रु ने करके वज्र प्रहार \nहमारे जनमानस की चेतना के खोल दिये हैं द्वार \nराष्ट्र-हित इससे पहले कभी न जागी थी ऐसी अनुरक्ति \nसंगठित होकर रिपु से आज बात कर रही हमारी शक्ति \nप्रतापी शक्तिसिंह भी देश-द्रोह का जामा आज उतार\nराष्ट्र की तूफानी लहरों में करता है गति का संचार \nआज फिर नूतन हिंदुस्तान लिख रहा है अपना इतिहास.\nराष्ट्र के पन्ने-पन्ने पर अंकित अपना अदम्य विश्वास .\n\n","author":"देवराज दिनेश","title":"राष्ट्र का मंगलमय आह्वान \/ देवराज दिनेश"}]
[{"poem":"वृक्ष हों भले खड़े,\nहों घने हों बड़े,\nएक पत्र छाँह भी,\nमाँग मत, माँग मत, माँग मत,\nअग्निपथ अग्निपथ अग्निपथ।\n\nतू न थकेगा कभी,\nतू न रुकेगा कभी,\nतू न मुड़ेगा कभी,\nकर शपथ, कर शपथ, कर शपथ,\nअग्निपथ अग्निपथ अग्निपथ।\n\nयह महान दृश्य है,\nचल रहा मनुष्य है,\nअश्रु श्वेत रक्त से,\nलथपथ लथपथ लथपथ,\nअग्निपथ अग्निपथ अग्निपथ।\n\n","author":"हरिवंशराय बच्चन","title":"अग्निपथ \/ हरिवंश राय बच्चन"},{"poem":"क्या है मेरी बारी में।\n\nजिसे सींचना था मधुजल से\nसींचा खारे पानी से,\nनहीं उपजता कुछ भी ऐसी\nविधि से जीवन-क्यारी में।\nक्या है मेरी बारी में।\n\nआंसू-जल से सींच-सींचकर\nबेलि विवश हो बोता हूं,\nस्रष्टा का क्या अर्थ छिपा है\nमेरी इस लाचारी में।\nक्या है मेरी बारी में।\n\nटूट पडे मधुऋतु मधुवन में\nकल ही तो क्या मेरा है,\nजीवन बीत गया सब मेरा\nजीने की तैयारी में|\nक्या है मेरी बारी में\n\n","author":"हरिवंशराय बच्चन","title":"क्या है मेरी बारी में \/ हरिवंशराय बच्चन"},{"poem":"सूरज ढल कर पच्छिम पंहुचा,\nडूबा, संध्या आई, छाई,\nसौ संध्या सी वह संध्या थी,\nक्यों उठते-उठते सोचा था\nदिन में होगी कुछ बात नई\nलो दिन बीता, लो रात गई\n\nधीमे-धीमे तारे निकले,\nधीरे-धीरे नभ में फ़ैले,\nसौ रजनी सी वह रजनी थी,\nक्यों संध्या को यह सोचा था,\nनिशि में होगी कुछ बात नई,\nलो दिन बीता, लो रात गई\n\nचिडियाँ चहकी, कलियाँ महकी,\nपूरब से फ़िर सूरज निकला,\nजैसे होती थी, सुबह हुई,\nक्यों सोते-सोते सोचा था,\nहोगी प्रात: कुछ बात नई,\nलो दिन बीता, लो रात गई\n\n","author":"हरिवंशराय बच्चन","title":"लो दिन बीता लो रात गयी \/ हरिवंशराय बच्चन"},{"poem":"लहरों से डर कर नौका पार नहीं होती\nकोशिश करने वालों की हार नहीं होती\n\nनन्हीं चींटी जब दाना लेकर चलती है\nचढ़ती दीवारों पर, सौ बार फिसलती है\nमन का विश्वास रगों में साहस भरता है\nचढ़कर गिरना, गिरकर चढ़ना न अखरता है\nआख़िर उसकी मेहनत बेकार नहीं होती\nकोशिश करने वालों की हार नहीं होती\n\nडुबकियां सिंधु में गोताखोर लगाता है\nजा जा कर खाली हाथ लौटकर आता है\nमिलते नहीं सहज ही मोती गहरे पानी में\nबढ़ता दुगना उत्साह इसी हैरानी में\nमुट्ठी उसकी खाली हर बार नहीं होती\nकोशिश करने वालों की हार नहीं होती\n\nअसफलता एक चुनौती है, स्वीकार करो\nक्या कमी रह गई, देखो और सुधार करो\nजब तक न सफल हो, नींद चैन को त्यागो तुम\nसंघर्ष का मैदान छोड़ मत भागो तुम\nकुछ किये बिना ही जय जय कार नहीं होती\nकोशिश करने वालों की हार नहीं होती\n\n","author":"हरिवंशराय बच्चन","title":"कोशिश करने वालों की हार नहीं होती \/ हरिवंशराय बच्चन"},{"poem":"क्षण भर को क्यों प्यार किया था?\n\nअर्द्ध रात्रि में सहसा उठकर,\nपलक संपुटों में मदिरा भर\nतुमने क्यों मेरे चरणों में अपना तन-मन वार दिया था?\nक्षण भर को क्यों प्यार किया था?\n\n‘यह अधिकार कहाँ से लाया?’\nऔर न कुछ मैं कहने पाया -\nमेरे अधरों पर निज अधरों का तुमने रख भार दिया था!\nक्षण भर को क्यों प्यार किया था?\n\nवह क्षण अमर हुआ जीवन में,\nआज राग जो उठता मन में -\nयह प्रतिध्वनि उसकी जो उर में तुमने भर उद्गार दिया था!\nक्षण भर को क्यों प्यार किया था?\n\n","author":"हरिवंशराय बच्चन","title":"क्षण भर को क्यों प्यार किया था? \/ हरिवंशराय बच्चन"},{"poem":"सोचा करता बैठ अकेले,\nगत जीवन के सुख-दुख झेले,\nदंशनकारी सुधियों से मैं उर के छाले सहलाता हूँ!\nऐसे मैं मन बहलाता हूँ!\n\nनहीं खोजने जाता मरहम,\nहोकर अपने प्रति अति निर्मम,\nउर के घावों को आँसू के खारे जल से नहलाता हूँ!\nऐसे मैं मन बहलाता हूँ!\n\nआह निकल मुख से जाती है,\nमानव की ही तो छाती है,\nलाज नहीं मुझको देवों में यदि मैं दुर्बल कहलाता हूँ!\nऐसे मैं मन बहलाता हूँ!\n\n","author":"हरिवंशराय बच्चन","title":"ऐसे मैं मन बहलाता हूँ \/ हरिवंशराय बच्चन"},{"poem":"मैं जग-जीवन का भार लिए फिरता हूँ,\n\nफिर भी जीवन में प्‍यार लिए फिरता हूँ;\n\nकर दिया किसी ने झंकृत जिनको छूकर\n\nमैं सासों के दो तार लिए फिरता हूँ!\n\n\nमैं स्‍नेह-सुरा का पान किया करता हूँ,\n\nमैं कभी न जग का ध्‍यान किया करता हूँ,\n\nजग पूछ रहा है उनको, जो जग की गाते,\n\nमैं अपने मन का गान किया करता हूँ!\n\n\nमैं निज उर के उद्गार लिए फिरता हूँ,\n\nमैं निज उर के उपहार लिए फिरता हूँ;\n\nहै यह अपूर्ण संसार ने मुझको भाता\n\nमैं स्‍वप्‍नों का संसार लिए फिरता हूँ!\n\n\nमैं जला हृदय में अग्नि, दहा करता हूँ,\n\nसुख-दुख दोनों में मग्‍न रहा करता हूँ;\n\nजग भ्‍ाव-सागर तरने को नाव बनाए,\n\nमैं भव मौजों पर मस्‍त बहा करता हूँ!\n\n\nमैं यौवन का उन्‍माद लिए फिरता हूँ,\n\nउन्‍मादों में अवसाद लए फिरता हूँ,\n\nजो मुझको बाहर हँसा, रुलाती भीतर,\n\nमैं, हाय, किसी की याद लिए फिरता हूँ!\n\n\nकर यत्‍न मिटे सब, सत्‍य किसी ने जाना?\n\nनादन वहीं है, हाय, जहाँ पर दाना!\n\nफिर मूढ़ न क्‍या जग, जो इस पर भी सीखे?\n\nमैं सीख रहा हूँ, सीखा ज्ञान भूलना!\n\n\nमैं और, और जग और, कहाँ का नाता,\n\nमैं बना-बना कितने जग रोज़ मिटाता;\n\nजग जिस पृथ्‍वी पर जोड़ा करता वैभव,\n\nमैं प्रति पग से उस पृथ्‍वी को ठुकराता!\n\n\nमैं निज रोदन में राग लिए फिरता हूँ,\n\nशीतल वाणी में आग लिए फिरता हूँ,\n\nहों जिसपर भूपों के प्रसाद निछावर,\n\nमैं उस खंडर का भाग लिए फिरता हूँ!\n\n\nमैं रोया, इसको तुम कहते हो गाना,\n\nमैं फूट पड़ा, तुम कहते, छंद बनाना;\n\nक्‍यों कवि कहकर संसार मुझे अपनाए,\n\nमैं दुनिया का हूँ एक नया दीवाना!\n\n\nमैं दीवानों का एक वेश लिए फिरता हूँ,\n\nमैं मादकता नि:शेष लिए फिरता हूँ;\n\nजिसको सुनकर जग झूम, झुके, लहराए,\n\nमैं मस्‍ती का संदेश लिए फिरता हूँ!\n\n","author":"हरिवंशराय बच्चन","title":"आत्‍मपरिचय \/ हरिवंशराय बच्‍चन"},{"poem":"नीड़ का निर्माण फिर-फिर,\nनेह का आह्णान फिर-फिर!\n\nवह उठी आँधी कि नभ में\nछा गया सहसा अँधेरा,\nधूलि धूसर बादलों ने\nभूमि को इस भाँति घेरा,\n\nरात-सा दिन हो गया, फिर\nरात आ‌ई और काली,\nलग रहा था अब न होगा\nइस निशा का फिर सवेरा,\n\nरात के उत्पात-भय से\nभीत जन-जन, भीत कण-कण\nकिंतु प्राची से उषा की\nमोहिनी मुस्कान फिर-फिर!\n\nनीड़ का निर्माण फिर-फिर,\nनेह का आह्णान फिर-फिर!\n\nवह चले झोंके कि काँपे\nभीम कायावान भूधर,\nजड़ समेत उखड़-पुखड़कर\nगिर पड़े, टूटे विटप वर,\n\nहाय, तिनकों से विनिर्मित\nघोंसलो पर क्या न बीती,\nडगमगा‌ए जबकि कंकड़,\nईंट, पत्थर के महल-घर;\n\nबोल आशा के विहंगम,\nकिस जगह पर तू छिपा था,\nजो गगन पर चढ़ उठाता\nगर्व से निज तान फिर-फिर!\n\nनीड़ का निर्माण फिर-फिर,\nनेह का आह्णान फिर-फिर!\n\nक्रुद्ध नभ के वज्र दंतों\nमें उषा है मुसकराती,\nघोर गर्जनमय गगन के\nकंठ में खग पंक्ति गाती;\n\nएक चिड़िया चोंच में तिनका\nलि‌ए जो जा रही है,\nवह सहज में ही पवन\nउंचास को नीचा दिखाती!\n\nनाश के दुख से कभी\nदबता नहीं निर्माण का सुख\nप्रलय की निस्तब्धता से\nसृष्टि का नव गान फिर-फिर!\n\nनीड़ का निर्माण फिर-फिर,\nनेह का आह्णान फिर-फिर!\n\n","author":"हरिवंशराय बच्चन","title":"नीड का निर्माण \/ हरिवंशराय बच्चन"},{"poem":"मैं कल रात नहीं रोया था\n\nदुख सब जीवन के विस्मृत कर,\nतेरे वक्षस्थल पर सिर धर,\nतेरी गोदी में चिड़िया के बच्चे-सा छिपकर सोया था!\nमैं कल रात नहीं रोया था!\n\nप्यार-भरे उपवन में घूमा,\nफल खाए, फूलों को चूमा,\nकल दुर्दिन का भार न अपने पंखो पर मैंने ढोया था!\nमैं कल रात नहीं रोया था!\n\nआँसू के दाने बरसाकर\nकिन आँखो ने तेरे उर पर\nऐसे सपनों के मधुवन का मधुमय बीज, बता, बोया था?\nमैं कल रात नहीं रोया था!\n\n","author":"हरिवंशराय बच्चन","title":"मैं कल रात नहीं रोया था \/ हरिवंशराय बच्चन"},{"poem":"त्राहि, त्राहि कर उठता जीवन!\n\nजब रजनी के सूने क्षण में,\nतन-मन के एकाकीपन में\nकवि अपनी विव्हल वाणी से अपना व्याकुल मन बहलाता,\nत्राहि, त्राहि कर उठता जीवन!\n\nजब उर की पीडा से रोकर,\nफिर कुछ सोच समझ चुप होकर\nविरही अपने ही हाथों से अपने आंसू पोंछ हटाता,\nत्राहि, त्राहि कर उठता जीवन!\n\nपंथी चलते-चलते थक कर,\nबैठ किसी पथ के पत्थर पर\nजब अपने ही थकित करों से अपना विथकित पांव दबाता,\nत्राहि, त्राहि कर उठता जीवन!\n\n","author":"हरिवंशराय बच्चन","title":"त्राहि त्राहि कर उठता जीवन \/ हरिवंशराय बच्चन"},{"poem":"स्वप्न था मेरा भयंकर!\n\nरात का-सा था अंधेरा,\nबादलों का था न डेरा,\nकिन्तु फिर भी चन्द्र-तारों से हुआ था हीन अम्बर!\nस्वप्न था मेरा भयंकर!\n\nक्षीण सरिता बह रही थी,\nकूल से यह कह रही थी-\nशीघ्र ही मैं सूखने को, भेंट ले मुझको हृदय भर!\nस्वप्न था मेरा भयंकर!\n\nधार से कुछ फासले पर\nसिर कफ़न की ओढ चादर\nएक मुर्दा गा रहा था बैठकर जलती चिता पर!\nस्वप्न था मेरा भयंकर!\n\n","author":"हरिवंशराय बच्चन","title":"स्वप्न था मेरा भयंकर \/ हरिवंशराय बच्चन"},{"poem":"रात आधी, खींच कर मेरी हथेली एक उंगली से लिखा था 'प्यार' तुमने।  \n\nफ़ासला था कुछ हमारे बिस्तरों में \nऔर चारों ओर दुनिया सो रही थी,\nतारिकाएँ ही गगन की जानती हैं \nजो दशा दिल की तुम्हारे हो रही थी, \nमैं तुम्हारे पास होकर दूर तुमसे \nअधजगा-सा और अधसोया हुआ सा,\nरात आधी खींच कर मेरी हथेली \nरात आधी, खींच कर मेरी हथेली एक उंगली से लिखा था 'प्यार' तुमने।  \n\nएक बिजली छू गई, सहसा जगा मैं, \nकृष्णपक्षी चाँद निकला था गगन में,\nइस तरह करवट पड़ी थी तुम कि आँसू \nबह रहे थे इस नयन से उस नयन में,\nमैं लगा दूँ आग इस संसार में है \nप्यार जिसमें इस तरह असमर्थ कातर, \nजानती हो, उस समय क्या कर गुज़रने \nके लिए था कर दिया तैयार तुमने! \nरात आधी, खींच कर मेरी हथेली एक उंगली से लिखा था 'प्यार' तुमने।  \n\nप्रात ही की ओर को है रात चलती \nऔ’ उजाले में अंधेरा डूब जाता, \nमंच ही पूरा बदलता कौन ऐसी,\nखूबियों के साथ परदे को उठाता, \nएक चेहरा-सा लगा तुमने लिया था,\nऔर मैंने था उतारा एक चेहरा,\nवो निशा का स्वप्न मेरा था कि अपने पर \nग़ज़ब का था किया अधिकार तुमने। \nरात आधी, खींच कर मेरी हथेली एक उंगली से लिखा था 'प्यार' तुमने।  \n\nऔर उतने फ़ासले पर आज तक सौ \nयत्न करके भी न आये फिर कभी हम,\nफिर न आया वक्त वैसा, फिर न मौका \nउस तरह का, फिर न लौटा चाँद निर्मम, \nऔर अपनी वेदना मैं क्या बताऊँ,\nक्या नहीं ये पंक्तियाँ खुद बोलती हैं-- \nबुझ नहीं पाया अभी तक उस समय जो \nरख दिया था हाथ पर अंगार तुमने। \nरात आधी, खींच कर मेरी हथेली एक उंगली से लिखा था 'प्यार' तुमने।\n\n","author":"हरिवंशराय बच्चन","title":"रात आधी खींचकर मेरी हथेली एक उँगली से लिखा था ’प्यार’ तुमने \/ हरिवंशराय बच्चन"},{"poem":"महाकवि कालिदास के मेघदूत से साहित्यानुरागी संसार भलिभांति परिचित है, उसे पढ़ कर जो भावनाएँ ह्रदय में जाग्रत होती हैं, उन्हें ही मैंने निम्नलिखित कविता में पद्यबध्द किया है भक्त गंगा की धारा में खड़ा होता है और उसीके जल से अपनी अंजलि भरकर गंगा को समर्पित कर देता है इस अंजलि में उसका क्या रहता है, सिवा उसकी श्रध्दा के? मैंने भी महाकवि की मंदाक्रांता की मंद गति से प्रवाहित होने वाली इस कविता की मंदाकिनी के बीच खड़े हो कर, इसी में कुछ अंजलि उठाकर इसीको अर्पित किया है इसमें भी मेरे अपनेपन का भाग केवल मेरी श्रध्दा ही है -- हरिवंशराय बच्चन\n\n\"मेघ\" जिस जिस काल पढ़ता,\nमैं स्वयं बन मेघ जाता!\n\nहो धरणि चाहे शरद की\nचाँदनी में स्नान करती,\nवायु ऋतु हेमंत की चाहे\nगगन में हो विचरती,\n\nहो शिशिर चाहे गिराता\nपीत-जर्जर पत्र तरू के,\nकोकिला चाहे वनों में,\nहो वसंती राग भरती,\n\nग्रीष्म का मार्तण्ड चाहे,\nहो तपाता भूमि-तल को,\nदिन प्रथम आषाढ़ का में\n'मेघ-चर' द्वारा बुलाता\n\n'मेघ' जिस जिस काल पढ़ता,\nमैं स्वयं बन मेघ जाता!\n\nभूल जाता अस्थि-मज्जा-\nमांसयुक्त शरीर हूँ मैं,\nभासता बस-धूम्र संयुत\nज्योति-सलिल-समीर हूँ मैं,\n\nउठ रहा हूँ उच्च भवनों के,\nशिखर से और ऊपर,\nदेखता संसार नीचे\nइंद्र का वर वीर हूँ मैं,\n\nमंद गति से जा रहा हूँ\nपा पवन अनुकूल अपने\nसंग है वक-पंक्ति, चातक-\nदल मधुर स्वर गीत गाता\n\n'मेघ' जिस जिस काल पढ़ता,\nमैं स्वयं बन मेघ जाता!\n\nझोपडी़, ग्रह, भवन भारी,\nमहल औ' प्रासाद सुंदर,\nकलश, गुंबद, स्तंभ, उन्नत\nधरहरे, मीनार द्धढ़तर,\n\nदुर्ग, देवल, पथ सुविस्त्तत,\nऔर क्रीडो़द्यान-सारे,\nमंत्रिता कवि-लेखनी के\nस्पर्श से होते अगोचर\n\nऔर सहसा रामगिरि पर्वत\nउठाता शीशा अपना,\nगोद जिसकी स्निग्ध छाया\n-वान कानन लहलहाता!\n\n'मेघ' जिस जिस काल पढ़ता,\nमैं स्वयं बन मेघ जाता!\n\nदेखता इस शैल के ही\nअंक में बहु पूज्य पुष्कर,\nपुण्य जिनको किया था\nजनक-तनया ने नहाकर\n\nसंग जब श्री राम के वे,\nथी यहाँ पे वास करती,\nदेखता अंकित चरण उनके\nअनेक अचल-शिला पर,\n\nजान ये पद-चिन्ह वंदित\nविश्व से होते रहे हैं,\nदेख इनको शीश में भी\nभक्ति-श्रध्दा से नवाता\n\n'मेघ' जिस जिस काल पढ़ता,\nमैं स्वयं बन मेघ जाता!\n\nदेखता गिरि की शरण में\nएक सर के रम्य तट पर\nएक लघु आश्रम घिरा बन\nतरु-लताओं से सघनतर,\n\nइस जगह कर्तव्य से च्युत\nयक्ष को पाता अकेला,\nनिज प्रिया के ध्यान में जो\nअश्रुमय उच्छवास भर-भर,\n\nक्षीणतन हो, दीनमन हो\nऔर महिमाहीन होकर\nवर्ष भर कांता-विरह के\nशाप के दुर्दिन बिताता\n\n'मेघ' जिस जिस काल पढ़ता,\nमैं स्वयं बन मेघ जाता!\n\nथा दिया अभिशाप अलका-\nध्यक्ष ने जिस यक्षवर को,\nवर्ष भर का दंड सहकर\nवह गया कबका स्वघर को,\n\nप्रयेसी को एक क्षण उर से\nलगा सब कष्ट भूला\n\nकिन्तु शापित यक्ष\nमहाकवि, जन्म-भरा को!\n\nरामगिरि पर चिर विधुर हो\nयुग-युगांतर से पडा़ है,\nमिल ना पाएगा प्रलय तक\nहाय, उसका शाप-त्राता!\n\n'मेघ' जिस जिस काल पढ़ता,\nमैं स्वयं बन मेघ जाता!\n\nदेख मुझको प्राणप्यारी\nदामिनी को अंक में भर\nघूमते उन्मुकत नभ में\nवायु के म्रदु-मंद रथ पर,\n\nअट्टहास-विलास से मुख-\nरित बनाते शून्य को भी\nजन सुखी भी क्षुब्ध होते\nभाग्य शुभ मेरा सिहाकर;\n\nप्रणयिनी भुज-पाश से जो\nहै रहा चिरकाल वंचित,\nयक्ष मुझको देख कैसे\nफिर न दुख में डूब जाता?\n\n'मेघ' जिस जिस काल पढ़ता,\nमैं स्वयं बन मेघ जाता!\n\nदेखता जब यक्ष मुझको\nशैल-श्रंगों पर विचरता,\nएकटक हो सोचता कुछ\nलोचनों में नीर भरता,\n\nयक्षिणी को निज कुशल-\nसंवाद मुझसे भेजने की\nकामना से वह मुझे उठबार-\nबार प्रणाम करता\n\nकनक विलय-विहीन कर से\nफिर कुटज के फूल चुनकर\nप्रीति से स्वागत-वचन कह\nभेंट मेरे प्रति चढा़ता\n\n'मेघ' जिस जिस काल पढ़ता,\nमैं स्वयं बन मेघ जाता!\n\nपुष्करावर्तक घनों के\nवंश का मुझको बताकर,\nकामरूप सुनाम दे, कह\nमेघपति का मान्य अनुचर\n\nकंठ कातर यक्ष मुझसे\nप्रार्थना इस भांति करता-\n'जा प्रिया के पास ले\nसंदेश मेरा,बंधु जलधर!\n\nवास करती वह विरहिणी\nधनद की अलकापुरी में,\nशंभु शिर-शोभित कलाधर\nज्योतिमय जिसको बनाता'\n\n'मेघ' जिस जिस काल पढ़ता,\nमैं स्वयं बन मेघ जाता!\n\nयक्ष पुनः प्रयाण के अनु-\nरूप कहता मार्ग सुखकर,\nफिर बताता किस जगह पर,\nकिस तरह का है नगर, घर,\n\nकिस दशा, किस रूप में है\nप्रियतमा उसकी सलोनी,\nकिस तरह सूनी बिताती\nरात्रि, कैसे दीर्ध वासर,\n\nक्या कहूँगा,क्या करूँगा,\nमैं पहुँचकर पास उसके;\nकिन्तु उत्तर के लिए कुछ\nशब्द जिह्वा पर ना आता\n\n'मेघ' जिस जिस काल पढ़ता,\nमैं स्वयं बन मेघ जाता!\n\nमौन पाकर यक्ष मुझको\nसोचकर यह धैर्य धरता,\nसत्पुरुष की रीति है यह\nमौन रहकर कार्य करता,\n\nदेखकर उद्यत मुझे\nप्रस्थान के हित,\nकर उठाकर\nवह मुझे आशीष देता-\n\n'इष्ट देशों में विचरता,\nहे जलद, श्री व्रिध्दि कर तू\nसंग वर्षा-दामिनी के,\nहो न तुझको विरह दुख जो\nआज मैं विधिवश उठाता!'\n\n'मेघ' जिस जिस काल पढ़ता,\nमैं स्वयं बन मेघ जाता!\n\n","author":"हरिवंशराय बच्चन","title":"मेघदूत के प्रति \/ हरिवंशराय बच्चन"},{"poem":"फैलाया था जिन्हें गगन में,\nविस्तृत वसुधा के कण-कण में,\nउन किरणों के अस्ताचल पर पहुँच लगा है सूर्य सँजोने!\nसाथी, साँझ लगी अब होने!\n\nखेल रही थी धूलि कणों में,\nलोट-लिपट गृह-तरु-चरणों में,\nवह छाया, देखो जाती है प्राची में अपने को खोने!\nसाथी, साँझ लगी अब होने!\n\nमिट्टी से था जिन्हें बनाया,\nफूलों से था जिन्हें सजाया,\nखेल-घरौंदे छोड़ पथों पर चले गए हैं बच्चे सोने!\nसाथी, साँझ लगी अब होने!\n\n","author":"हरिवंशराय बच्चन","title":"साथी, साँझ लगी अब होने! \/ हरिवंशराय बच्चन"},{"poem":"गीत मेरे, देहरी का दीप-सा बन।\nएक दुनिया है हृदय में, मानता हूँ,\nवह घिरी तम से, इसे भी जानता हूँ,\nछा रहा है किंतु बाहर भी तिमिर-घन,\nगीत मेरे, देहरी का द‍ीप-सा बन।\nप्राण की लौ से तुझे जिस काल बारुँ,\nऔर अपने कंठ पर तुझको सँवारूँ,\nकह उठे संसार, आया ज्‍योति का क्षण,\nगीत मेरे, देहरी का द‍ीप-सा बन।\nदूर कर मुझमें भरी तू कालिमा जब,\nफैल जाए विश्‍व में भी लालिमा तब,\nजानता सीमा नहीं है अग्नि का कण,\nगीत मेरे, देहरी का द‍ीप-सा बन।\nजग विभामय न तो काली रात मेरी,\nमैं विभामय तो नहीं जगती अँधेरी,\nयह रहे विश्‍वास मेरा यह रहे प्रण,\nगीत मेरे, देहरी का द‍ीप-सा बन।\n\n","author":"हरिवंशराय बच्चन","title":"गीत मेरे \/ हरिवंशराय बच्‍चन"},{"poem":"आ रही रवि की सवारी।\n\nनव-किरण का रथ सजा है,\nकलि-कुसुम से पथ सजा है,\nबादलों-से  अनुचरों ने स्‍वर्ण की पोशाक धारी।\nआ रही रवि की सवारी।\n\nविहग, बंदी और चारण,\nगा रही है कीर्ति-गायन,\nछोड़कर मैदान भागी, तारकों की फ़ौज सारी।\nआ रही रवि की सवारी।\n\nचाहता, उछलूँ विजय कह,\nपर ठिठकता देखकर यह-\nरात का राजा खड़ा है, राह में बनकर भिखारी।\nआ रही रवि की सवारी।\n\n","author":"हरिवंशराय बच्चन","title":"आ रही रवि की सवारी \/ हरिवंशराय बच्‍चन"},{"poem":"छोड़ घोंसला बाहर आया,\nदेखी डालें, देखे पात,\nऔर सुनी जो पत्‍ते हिलमिल,\nकरते हैं आपस में बात;-\nमाँ, क्‍या मुझको उड़ना आया?\n'नहीं, चुरूगुन, तू भरमाया'\n\nडाली से डाली पर पहुँचा,\nदेखी कलियाँ, देखे फूल,\nऊपर उठकर फुनगी जानी,\nनीचे झूककर जाना मूल;-\nमाँ, क्‍या मुझको उड़ना आया?\n'नहीं, चुरूगुन, तू भरमाया'\n\nकच्‍चे-पक्‍के फल पहचाने,\nखए और गिराए काट,\nखने-गाने के सब साथी,\nदेख रहे हैं मेरी बाट;-\nमाँ, क्‍या मुझको उड़ना आया?\n'नहीं, चुरूगुन, तू भरमाया'\n\nउस तरू से इस तरू पर आता,\nजाता हूँ धरती की ओर,\nदाना कोई कहीं पड़ा हो\nचुन लाता हूँ ठोक-ठठोर;\nमाँ, क्‍या मुझको उड़ना आया?\n'नहीं, चुरूगुन, तू भरमाया'\n\nमैं नीले अज्ञात गगन की\nसुनता हूँ अनिवार पुकार\nकोइ अंदर से कहता है\nउड़ जा, उड़ता जा पर मार;-\nमाँ, क्‍या मुझको उड़ना आया?\n\n'आज सुफल हैं तेरे डैने,\nआज सुफल है तेरी काया'\n\n","author":"हरिवंशराय बच्चन","title":"चिडिया और चुरूंगुन \/ हरिवंशराय बच्‍चन"},{"poem":"प्यार किसी को करना लेकिन\nकह कर उसे बताना क्या\nअपने को अर्पण करना पर\nऔर को अपनाना क्या\n\nगुण का ग्राहक बनना लेकिन\nगा कर उसे सुनाना क्या\nमन के कल्पित भावों से\nऔरों को भ्रम में लाना क्या\n\nले लेना सुगंध सुमनों की\nतोड उन्हे मुरझाना क्या\nप्रेम हार पहनाना लेकिन\nप्रेम पाश फैलाना क्या\n\nत्याग अंक में पले प्रेम शिशु\nउनमें स्वार्थ बताना क्या\nदे कर हृदय हृदय पाने की\nआशा व्यर्थ लगाना क्या\n\n","author":"हरिवंशराय बच्चन","title":"आदर्श प्रेम \/ हरिवंशराय बच्चन"},{"poem":"हम ऐसे आज़ाद हमारा झंडा है बादल\n\nचांदी, सोने, हीरे मोती से सजती गुड़िया\nइनसे आतंकित करने की घडियां बीत गई\nइनसे सज धज कर बैठा करते हैं जो कठपुतले\nहमने तोड़ अभी फेंकी हैं हथकडियां\n\nपरम्परागत पुरखो की जागृति की फिर से\nउठा शीश पर रक्खा हमने हिम-किरीट उजव्व्ल\nहम ऐसे आज़ाद हमारा झंडा है बादल\n\nचांदी, सोने, हीरे, मोती से सजवा छाते\nजो अपने सिर धरवाते थे अब शरमाते\nफूल कली बरसाने वाली टूट गई दुनिया\nवज्रों के वाहन अम्बर में निर्भय गहराते\n\nइन्द्रायुध भी एक बार जो हिम्मत से ओटे\nछत्र हमारा निर्मित करते साठ-कोटी करतल\nहम ऐसे आज़ाद हमारा झंडा है बादल\n\n","author":"हरिवंशराय बच्चन","title":"आज़ादी का गीत \/ हरिवंशराय बच्चन"},{"poem":"तट पर है तरुवर एकाकी,\nनौका है, सागर में,\nअंतरिक्ष में खग एकाकी,\nतारा है, अंबर में,\n\nभू पर वन, वारिधि पर बेड़े,\nनभ में उडु खग मेला,\nनर नारी से भरे जगत में\nकवि का हृदय अकेला!\n\n","author":"हरिवंशराय बच्चन","title":"एकांत-संगीत (कविता) \/ हरिवंशराय बच्चन"},{"poem":"गुलाब\nतू बदरंग हो गया है\nबदरूप हो गया है\nझुक गया है\nतेरा मुंह चुचुक गया है\nतू चुक गया है ।\n\nऐसा तुझे देख कर\nमेरा मन डरता है\nफूल इतना डरावाना हो कर मरता है!\n\nखुशनुमा गुलदस्ते में\nसजे हुए कमरे में\nतू जब\n\nऋतु-राज राजदूत बन आया था\nकितना मन भाया था-\nरंग-रूप, रस-गंध टटका\nक्षण भर को\nपंखुरी की परतो में\nजैसे हो अमरत्व अटका!\nकृत्रिमता देती है कितना बडा झटका!\n\nतू आसमान के नीचे सोता\nतो ओस से मुंह धोता\nहवा के झोंके से झरता\nपंखुरी पंखुरी बिखरता\nधरती पर संवरता\nप्रकृति में भी है सुंदरता\n\n","author":"हरिवंशराय बच्चन","title":"ड्राइंग रूम में मरता हुआ गुलाब \/ हरिवंशराय बच्चन"},{"poem":"इस पार, प्रिये मधु है तुम हो, उस पार न जाने क्या होगा!\n\nयह चाँद उदित होकर नभ में कुछ ताप मिटाता जीवन का,\nलहरालहरा यह शाखा‌एँ कुछ शोक भुला देती मन का,\nकल मुर्झानेवाली कलियाँ हँसकर कहती हैं मगन रहो,\nबुलबुल तरु की फुनगी पर से संदेश सुनाती यौवन का,\nतुम देकर मदिरा के प्याले मेरा मन बहला देती हो,\nउस पार मुझे बहलाने का उपचार न जाने क्या होगा!\nइस पार, प्रिये मधु है तुम हो, उस पार न जाने क्या होगा!\n\nजग में रस की नदियाँ बहती, रसना दो बूंदें पाती है,\nजीवन की झिलमिलसी झाँकी नयनों के आगे आती है,\nस्वरतालमयी वीणा बजती, मिलती है बस झंकार मुझे,\nमेरे सुमनों की गंध कहीं यह वायु उड़ा ले जाती है!\nऐसा सुनता, उस पार, प्रिये, ये साधन भी छिन जा‌एँगे,\nतब मानव की चेतनता का आधार न जाने क्या होगा!\nइस पार, प्रिये मधु है तुम हो, उस पार न जाने क्या होगा!\n\nप्याला है पर पी पा‌एँगे, है ज्ञात नहीं इतना हमको,\nइस पार नियति ने भेजा है, असमर्थबना कितना हमको,\nकहने वाले, पर कहते है, हम कर्मों में स्वाधीन सदा,\nकरने वालों की परवशता है ज्ञात किसे, जितनी हमको?\nकह तो सकते हैं, कहकर ही कुछ दिल हलका कर लेते हैं,\nउस पार अभागे मानव का अधिकार न जाने क्या होगा!\nइस पार, प्रिये मधु है तुम हो, उस पार न जाने क्या होगा!\n\nकुछ भी न किया था जब उसका, उसने पथ में काँटे बोये,\nवे भार दि‌ए धर कंधों पर, जो रोरोकर हमने ढो‌ए,\nमहलों के सपनों के भीतर जर्जर खँडहर का सत्य भरा!\nउर में एसी हलचल भर दी, दो रात न हम सुख से सो‌ए!\nअब तो हम अपने जीवन भर उस क्रूरकठिन को कोस चुके,\nउस पार नियति का मानव से व्यवहार न जाने क्या होगा!\nइस पार, प्रिये मधु है तुम हो, उस पार न जाने क्या होगा!\n\nसंसृति के जीवन में, सुभगे! ऐसी भी घड़ियाँ आ‌ऐंगी,\nजब दिनकर की तमहर किरणे तम के अन्दर छिप जा‌एँगी,\nजब निज प्रियतम का शव रजनी तम की चादर से ढक देगी,\nतब रविशशिपोषित यह पृथिवी कितने दिन खैर मना‌एगी!\nजब इस लंबेचौड़े जग का अस्तित्व न रहने पा‌एगा,\nतब तेरा मेरा नन्हासा संसार न जाने क्या होगा!\nइस पार, प्रिये मधु है तुम हो, उस पार न जाने क्या होगा!\n\nऐसा चिर पतझड़ आ‌एगा, कोयल न कुहुक फिर पा‌एगी,\nबुलबुल न अंधेरे में गागा जीवन की ज्योति जगा‌एगी,\nअगणित मृदुनव पल्लव के स्वर 'भरभर' न सुने जा‌एँगे,\nअलि‌अवली कलिदल पर गुंजन करने के हेतु न आ‌एगी,\nजब इतनी रसमय ध्वनियों का अवसान, प्रिय हो जा‌एगा,\nतब शुष्क हमारे कंठों का उद्गार न जाने क्या होगा!\nइस पार, प्रिये मधु है तुम हो, उस पार न जाने क्या होगा!\n\nसुन काल प्रबल का गुरु गर्जन निर्झरिणी भूलेगी नर्तन,\nनिर्झर भूलेगा निज 'टलमल', सरिता अपना 'कलकल' गायन,\nवह गायकनायक सिन्धु कहीं, चुप हो छिप जाना चाहेगा!\nमुँह खोल खड़े रह जा‌एँगे गंधर्व, अप्सरा, किन्नरगण!\nसंगीत सजीव हु‌आ जिनमें, जब मौन वही हो जा‌एँगे,\nतब, प्राण, तुम्हारी तंत्री का, जड़ तार न जाने क्या होगा!\nइस पार, प्रिये मधु है तुम हो, उस पार न जाने क्या होगा!\n\nउतरे इन आखों के आगे जो हार चमेली ने पहने,\nवह छीन रहा देखो माली, सुकुमार लता‌ओं के गहने,\nदो दिन में खींची जा‌एगी ऊषा की साड़ी सिन्दूरी\nपट इन्द्रधनुष का सतरंगा पा‌एगा कितने दिन रहने!\nजब मूर्तिमती सत्ता‌ओं की शोभाशुषमा लुट जा‌एगी,\nतब कवि के कल्पित स्वप्नों का श्रृंगार न जाने क्या होगा!\nइस पार, प्रिये मधु है तुम हो, उस पार न जाने क्या होगा!\n\nदृग देख जहाँ तक पाते हैं, तम का सागर लहराता है,\nफिर भी उस पार खड़ा को‌ई हम सब को खींच बुलाता है!\nमैं आज चला तुम आ‌ओगी, कल, परसों, सब संगीसाथी,\nदुनिया रोतीधोती रहती, जिसको जाना है, जाता है।\nमेरा तो होता मन डगडग मग, तट पर ही के हलकोरों से!\nजब मैं एकाकी पहुँचूँगा, मँझधार न जाने क्या होगा!\nइस पार, प्रिये मधु है तुम हो, उस पार न जाने क्या होगा!\n\n","author":"हरिवंशराय बच्चन","title":"इस पार उस पार \/ हरिवंशराय बच्चन"},{"poem":"जाओ कल्पित साथी मन के!\n\nजब नयनों में सूनापन था,\nजर्जर तन था, जर्जर मन था,\nतब तुम ही अवलम्ब हुए थे मेरे एकाकी जीवन के!\nजाओ कल्पित साथी मन के!\n\nसच, मैंने परमार्थ ना सीखा,\nलेकिन मैंने स्वार्थ ना सीखा,\nतुम जग के हो, रहो न बनकर बंदी मेरे भुज-बंधन के!\nजाओ कल्पित साथी मन के!\n\nजाओ जग में भुज फैलाए,\nजिसमें सारा विश्व समाए,\nसाथी बनो जगत में जाकर मुझ-से अगणित दुखिया जन के!\nजाओ कल्पित साथी मन के!\n\n","author":"हरिवंशराय बच्चन","title":"जाओ कल्पित साथी मन के \/ हरिवंशराय बच्चन"},{"poem":"जो बीत गई सो बात गई\n\nजीवन में एक सितारा था\nमाना वह बेहद प्यारा था\nवह डूब गया तो डूब गया\nअम्बर के आनन को देखो\nकितने इसके तारे टूटे\nकितने इसके प्यारे छूटे\nजो छूट गए फिर कहाँ मिले\nपर बोलो टूटे तारों पर\nकब अम्बर शोक मनाता है\nजो बीत गई सो बात गई\n\nजीवन में वह था एक कुसुम\nथे उसपर नित्य निछावर तुम\nवह सूख गया तो सूख गया\nमधुवन की छाती को देखो\nसूखी कितनी इसकी कलियाँ\nमुर्झाई कितनी वल्लरियाँ\nजो मुर्झाई फिर कहाँ खिली\nपर बोलो सूखे फूलों पर\nकब मधुवन शोर मचाता है\nजो बीत गई सो बात गई\n\nजीवन में मधु का प्याला था\nतुमने तन मन दे डाला था\nवह टूट गया तो टूट गया\nमदिरालय का आँगन देखो\nकितने प्याले हिल जाते हैं\nगिर मिट्टी में मिल जाते हैं\nजो गिरते हैं कब उठतें हैं\nपर बोलो टूटे प्यालों पर\nकब मदिरालय पछताता है\nजो बीत गई सो बात गई\n\nमृदु मिटटी के हैं बने हुए\nमधु घट फूटा ही करते हैं\nलघु जीवन लेकर आए हैं\nप्याले टूटा ही करते हैं\nफिर भी मदिरालय के अन्दर \nमधु के घट हैं मधु प्याले हैं\nजो मादकता के मारे हैं\nवे मधु लूटा ही करते हैं\nवह कच्चा पीने वाला है\nजिसकी ममता घट प्यालों पर\nजो सच्चे मधु से जला हुआ\nकब रोता है चिल्लाता है\nजो बीत गई सो बात गई\n\n","author":"हरिवंशराय बच्चन","title":"जो बीत गई सो बात गयी \/ हरिवंशराय बच्चन"},{"poem":"कह रहा जग वासनामय \nहो रहा उद्गार मेरा!\n\n१\n\nसृष्टि के प्रारंभ में \nमैने उषा के गाल चूमे,\nबाल रवि के भाग्य वाले \nदीप्त भाल विशाल चूमे, \nप्रथम संध्या के अरुण दृग \nचूम कर मैने सुला‌ए, \nतारिका-कलि से सुसज्जित \nनव निशा के बाल चूमे, \nवायु के रसमय अधर \nपहले सके छू होठ मेरे\nमृत्तिका की पुतलियो से \nआज क्या अभिसार मेरा? \nकह रहा जग वासनामय \nहो रहा उद्गार मेरा!\n\n२ \n\nविगत-बाल्य वसुंधरा के\nउच्च तुंग-उरोज उभरे,\nतरु उगे हरिताभ पट धर\nकाम के धव्ज मत्त फहरे,\nचपल उच्छृंखल करों ने\nजो किया उत्पात उस दिन,\nहै हथेली पर लिखा वह,\nपढ़ भले ही विश्व हहरे;\nप्यास वारिधि से बुझाकर\nभी रहा अतृप्त हूँ मैं,\nकामिनी के कंच-कलश से\nआज कैसा प्यार मेरा!\nकह रहा जग वासनामय \nहो रहा उद्गार मेरा!\n\n३ \n\nइन्द्रधनु पर शीश धरकर\nबादलों की सेज सुखकर\nसो चुका हूँ नींद भर मैं\nचंचला को बाहों में भर,\nदीप रवि-शशि-तारकों ने\nबाहरी कुछ केलि देखी,\nदेख, पर, पाया न को‌ई\nस्वप्न वे सुकुमार सुंदर\nजो पलक पर कर निछावर\nथी ग‌ई मधु यामिनी वह;\nयह समाधि बनी हु‌ई है\nयह न शयनागार मेरा!\nकह रहा जग वासनामय \nहो रहा उद्गार मेरा!\n\n४ \n\nआज मिट्टी से घिरा हूँ\nपर उमंगें हैं पुरानी,\nसोमरस जो पी चुका है\nआज उसके हाथ पानी,\nहोठ प्यालों पर टिके तो\nथे विवश इसके लिये वे,\nप्यास का व्रत धार बैठा;\nआज है मन, किन्तु मानी;\nमैं नहीं हूँ देह-धर्मों से \nबिधा, जग, जान ले तू,\nतन विकृत हो जाये लेकिन\nमन सदा अविकार मेरा!\nकह रहा जग वासनामय \nहो रहा उद्गार मेरा!\n\n५ \n\nनिष्परिश्रम छोड़ जिनको\nमोह लेता विश्व भर को,\nमानवों को, सुर-असुर को,\nवृद्ध ब्रह्मा, विष्णु, हर को,\nभंग कर देता तपस्या\nसिद्ध, ऋषि, मुनि सत्तमों की\nवे सुमन के बाण मैंने, \nही दिये थे पंचशर को;\nशक्ति रख कुछ पास अपने\nही दिया यह दान मैंने,\nजीत पा‌एगा इन्हीं से\nआज क्या मन मार मेरा!\nकह रहा जग वासनामय \nहो रहा उद्गार मेरा!\n\n६ \n\nप्राण प्राणों से सकें मिल\nकिस तरह, दीवार है तन,\nकाल है घड़ियां न गिनता,\nबेड़ियों का शब्द झन-झन\nवेद-लोकाचार प्रहरी\nताकते हर चाल मेरी,\nबद्ध इस वातावरण में\nक्या करे अभिलाष यौवन!\nअल्पतम इच्छा यहां\nमेरी बनी बंदी पड़ी है,\nविश्व क्रीडास्थल नहीं रे\nविश्व कारागार मेरा!\nकह रहा जग वासनामय \nहो रहा उद्गार मेरा!\n\n७ \n\nथी तृषा जब शीत जल की\nखा लिये अंगार मैंने,\nचीथड़ों से उस दिवस था\nकर लिया श्रृंगार मैंने\nराजसी पट पहनने को\nजब हु‌ई इच्छा प्रबल थी,\nचाह-संचय में लुटाया\nथा भरा भंडार मैंने;\nवासना जब तीव्रतम थी\nबन गया था संयमी मैं,\nहै रही मेरी क्षुधा ही\nसर्वदा आहार मेरा!\nकह रहा जग वासनामय \nहो रहा उद्गार मेरा!\n\n८ \n\nकल छिड़ी, होगी ख़तम कल \nप्रेम की मेरी कहानी,\nकौन हूँ मैं, जो रहेगी \nविश्व में मेरी निशानी? \nक्या किया मैंने नही जो \nकर चुका संसार अबतक? \nवृद्ध जग को क्यों अखरती \nहै क्षणिक मेरी जवानी? \nमैं छिपाना जानता तो \nजग मुझे साधू समझता,\nशत्रु मेरा बन गया है \nछल-रहित व्यवहार मेरा! \nकह रहा जग वासनामय \nहो रहा उद्गार मेरा!\n\n","author":"हरिवंशराय बच्चन","title":"कवि की वासना \/ हरिवंशराय बच्चन"},{"poem":"संस्रिति के विस्तृत सागर में\nसपनो की नौका के अंदर\nदुख सुख कि लहरों मे उठ गिर\nबहता जाता, मैं सो जाता ।\n\nआँखों में भरकर प्यार अमर\nआशीष हथेली में भरकर\nको‌ई मेरा सिर गोदी में रख\nसहलाता, मैं सो जाता ।\n\nमेरे जीवन का खाराजल\nमेरे जीवन का हालाहल\nको‌ई अपने स्वर में मधुमय कर\nबरसाता मैं सो जाता ।\n\nको‌ई गाता मैं सो जाता\nमैं सो जाता\nमैं सो जाता\n\n","author":"हरिवंशराय बच्चन","title":"को‌ई गाता मैं सो जाता \/ हरिवंशराय बच्चन"},{"poem":"साथी, सब कुछ सहना होगा!\n\nमानव पर जगती का शासन,\nजगती पर संसृति का बंधन,\nसंसृति को भी और किसी के प्रतिबंधो में रहना होगा!\nसाथी, सब कुछ सहना होगा!\n\nहम क्या हैं जगती के सर में!\nजगती क्या, संसृति सागर में!\nएक प्रबल धारा में हमको लघु तिनके-सा बहना होगा!\nसाथी, सब कुछ सहना होगा!\n\nआ‌ओ, अपनी लघुता जानें,\nअपनी निर्बलता पहचानें,\nजैसे जग रहता आया है उसी तरह से रहना होगा!\nसाथी, सब कुछ सहना होगा!\n\n","author":"हरिवंशराय बच्चन","title":"साथी, सब कुछ सहना होगा \/ हरिवंशराय बच्चन"},{"poem":"सन्नाटा वसुधा पर छाया,\nनभ में हमनें कान लगाया,\nफ़िर भी अगणित कंठो का यह राग नहीं हम सुन पाते हैं\nकहते हैं तारे गाते हैं\n\nस्वर्ग सुना करता यह गाना,\nपृथ्वी ने तो बस यह जाना,\nअगणित ओस-कणों में तारों के नीरव आंसू आते हैं\nकहते हैं तारे गाते हैं\n\nउपर देव तले मानवगण,\nनभ में दोनों गायन-रोदन,\nराग सदा उपर को उठता, आंसू नीचे झर जाते हैं\nकहते हैं तारे गाते हैं\n\n","author":"हरिवंशराय बच्चन","title":"कहते हैं तारे गाते हैं \/ हरिवंशराय बच्चन"},{"poem":"मृदु भावों के अंगूरों की आज बना लाया हाला,\nप्रियतम, अपने ही हाथों से आज पिलाऊँगा प्याला,\nपहले भोग लगा लूँ तेरा फिर प्रसाद जग पाएगा,\nसबसे पहले तेरा स्वागत करती मेरी मधुशाला।।१। \n\nप्यास तुझे तो, विश्व तपाकर पूर्ण निकालूँगा हाला,\nएक पाँव से साकी बनकर नाचूँगा लेकर प्याला,\nजीवन की मधुता तो तेरे ऊपर कब का वार चुका,\nआज निछावर कर दूँगा मैं तुझ पर जग की मधुशाला।।२।\n\nप्रियतम, तू मेरी हाला है, मैं तेरा प्यासा प्याला,\nअपने को मुझमें भरकर तू बनता है पीनेवाला,\nमैं तुझको छक छलका करता, मस्त मुझे पी तू होता,\nएक दूसरे की हम दोनों आज परस्पर मधुशाला।।३।\n\nभावुकता अंगूर लता से खींच कल्पना की हाला,\nकवि साकी बनकर आया है भरकर कविता का प्याला,\nकभी न कण-भर खाली होगा लाख पिएँ, दो लाख पिएँ!\nपाठकगण हैं पीनेवाले, पुस्तक मेरी मधुशाला।।४।\n\nमधुर भावनाओं की सुमधुर नित्य बनाता हूँ हाला,\nभरता हूँ इस मधु से अपने अंतर का प्यासा प्याला,\nउठा कल्पना के हाथों से स्वयं उसे पी जाता हूँ,\nअपने ही में हूँ मैं साकी, पीनेवाला, मधुशाला।।५।\n\nमदिरालय जाने को घर से चलता है पीनेवाला,\n'किस पथ से जाऊँ?' असमंजस में है वह भोलाभाला,\nअलग-अलग पथ बतलाते सब पर मैं यह बतलाता हूँ -\n'राह पकड़ तू एक चला चल, पा जाएगा मधुशाला।'। ६।\n\nचलने ही चलने में कितना जीवन, हाय, बिता डाला!\n'दूर अभी है', पर, कहता है हर पथ बतलानेवाला,\nहिम्मत है न बढूँ आगे को साहस है न फिरुँ पीछे,\nकिंकर्तव्यविमूढ़ मुझे कर दूर खड़ी है मधुशाला।।७।\n\nमुख से तू अविरत कहता जा मधु, मदिरा, मादक हाला,\nहाथों में अनुभव करता जा एक ललित कल्पित प्याला,\nध्यान किए जा मन में सुमधुर सुखकर, सुंदर साकी का,\nऔर बढ़ा चल, पथिक, न तुझको दूर लगेगी मधुशाला।।८।\n\nमदिरा पीने की अभिलाषा ही बन जाए जब हाला,\nअधरों की आतुरता में ही जब आभासित हो प्याला,\nबने ध्यान ही करते-करते जब साकी साकार, सखे,\nरहे न हाला, प्याला, साकी, तुझे मिलेगी मधुशाला।।९।\n\nसुन, कलकल़ , छलछल़ मधुघट से गिरती प्यालों में हाला,\nसुन, रूनझुन रूनझुन चल वितरण करती मधु साकीबाला,\nबस आ पहुंचे, दुर नहीं कुछ, चार कदम अब चलना है,\nचहक रहे, सुन, पीनेवाले, महक रही, ले, मधुशाला।।१०।\n\nजलतरंग बजता, जब चुंबन करता प्याले को प्याला,\nवीणा झंकृत होती, चलती जब रूनझुन साकीबाला,\nडाँट डपट मधुविक्रेता की ध्वनित पखावज करती है,\nमधुरव से मधु की मादकता और बढ़ाती मधुशाला।।११।\n\nमेहंदी रंजित मृदुल हथेली पर माणिक मधु का प्याला,\nअंगूरी अवगुंठन डाले स्वर्ण वर्ण साकीबाला,\nपाग बैंजनी, जामा नीला डाट डटे पीनेवाले,\nइन्द्रधनुष से होड़ लगाती आज रंगीली मधुशाला।।१२।\n\nहाथों में आने से पहले नाज़ दिखाएगा प्याला,\nअधरों पर आने से पहले अदा दिखाएगी हाला,\nबहुतेरे इनकार करेगा साकी आने से पहले,\nपथिक, न घबरा जाना, पहले मान करेगी मधुशाला।।१३।\n\nलाल सुरा की धार लपट सी कह न इसे देना ज्वाला,\nफेनिल मदिरा है, मत इसको कह देना उर का छाला,\nदर्द नशा है इस मदिरा का विगत स्मृतियाँ साकी हैं,\nपीड़ा में आनंद जिसे हो, आए मेरी मधुशाला।।१४।\n\nजगती की शीतल हाला सी पथिक, नहीं मेरी हाला,\nजगती के ठंडे प्याले सा पथिक, नहीं मेरा प्याला,\nज्वाल सुरा जलते प्याले में दग्ध हृदय की कविता है,\nजलने से भयभीत न जो हो, आए मेरी मधुशाला।।१५।\n\nबहती हाला देखी, देखो लपट उठाती अब हाला,\nदेखो प्याला अब छूते ही होंठ जला देनेवाला,\n'होंठ नहीं, सब देह दहे, पर पीने को दो बूंद मिले'\nऐसे मधु के दीवानों को आज बुलाती मधुशाला।।१६।\n\nधर्मग्रन्थ सब जला चुकी है, जिसके अंतर की ज्वाला,\nमंदिर, मसजिद, गिरिजे, सब को तोड़ चुका जो मतवाला,\nपंडित, मोमिन, पादिरयों के फंदों को जो काट चुका,\nकर सकती है आज उसी का स्वागत मेरी मधुशाला।।१७।\n\nलालायित अधरों से जिसने, हाय, नहीं चूमी हाला,\nहर्ष-विकंपित कर से जिसने, हा, न छुआ मधु का प्याला,\nहाथ पकड़ लज्जित साकी को पास नहीं जिसने खींचा,\nव्यर्थ सुखा डाली जीवन की उसने मधुमय मधुशाला।।१८।\n\nबने पुजारी प्रेमी साकी, गंगाजल पावन हाला,\nरहे फेरता अविरत गति से मधु के प्यालों की माला'\n'और लिये जा, और पीये जा', इसी मंत्र का जाप करे'\nमैं शिव की प्रतिमा बन बैठूं, मंदिर हो यह मधुशाला।।१९।\n\nबजी न मंदिर में घड़ियाली, चढ़ी न प्रतिमा पर माला,\nबैठा अपने भवन मुअज्ज़िन देकर मस्जिद में ताला,\nलुटे ख़जाने नरपितयों के गिरीं गढ़ों की दीवारें,\nरहें मुबारक पीनेवाले, खुली रहे यह मधुशाला।।२०।\n\n",
  "author" : "हरिवंशराय बच्चन",
  "title" : "मधुशाला \/ भाग १ \/ हरिवंशराय बच्चन"},{"poem":"बड़े बड़े परिवार मिटें यों, एक न हो रोनेवाला,\nहो जाएँ सुनसान महल वे, जहाँ थिरकतीं सुरबाला,\nराज्य उलट जाएँ, भूपों की भाग्य सुलक्ष्मी सो जाए,\nजमे रहेंगे पीनेवाले, जगा करेगी मधुशाला।।२१।\n\nसब मिट जाएँ, बना रहेगा सुन्दर साकी, यम काला,\nसूखें सब रस, बने रहेंगे, किन्तु, हलाहल औ' हाला,\nधूमधाम औ' चहल पहल के स्थान सभी सुनसान बनें,\nजगा करेगा अविरत मरघट, जगा करेगी मधुशाला।।२२।\n\nबुरा सदा कहलायेगा जग में बाँका, चंचल प्याला,\nछैल छबीला, रसिया साकी, अलबेला पीनेवाला,\nपटे कहाँ से, मधुशाला औ' जग की जोड़ी ठीक नहीं,\nजग जर्जर प्रतिदन, प्रतिक्षण, पर नित्य नवेली मधुशाला।।२३।\n\nबिना पिये जो मधुशाला को बुरा कहे, वह मतवाला,\nपी लेने पर तो उसके मुँह पर पड़ जाएगा ताला,\nदास द्रोहियों दोनों में है जीत सुरा की, प्याले की,\nविश्वविजयिनी बनकर जग में आई मेरी मधुशाला।।२४।\n\nहरा भरा रहता मदिरालय, जग पर पड़ जाए पाला,\nवहाँ मुहर्रम का तम छाए, यहाँ होलिका की ज्वाला,\nस्वर्ग लोक से सीधी उतरी वसुधा पर, दुख क्या जाने,\nपढ़े मर्सिया दुनिया सारी, ईद मनाती मधुशाला।।२५।\n\nएक बरस में, एक बार ही जगती होली की ज्वाला,\nएक बार ही लगती बाज़ी, जलती दीपों की माला,\nदुनियावालों, किन्तु, किसी दिन आ मदिरालय में देखो,\nदिन को होली, रात दिवाली, रोज़ मनाती मधुशाला।।२६।\n\nनहीं जानता कौन, मनुज आया बनकर पीनेवाला,\nकौन अपिरिचत उस साकी से, जिसने दूध पिला पाला,\nजीवन पाकर मानव पीकर मस्त रहे, इस कारण ही,\nजग में आकर सबसे पहले पाई उसने मधुशाला।।२७।\n\nबनी रहें अंगूर लताएँ जिनसे मिलती है हाला,\nबनी रहे वह मिटटी जिससे बनता है मधु का प्याला,\nबनी रहे वह मदिर पिपासा तृप्त न जो होना जाने,\nबनें रहें ये पीने वाले, बनी रहे यह मधुशाला।।२८।\n\nसकुशल समझो मुझको, सकुशल रहती यदि साकीबाला,\nमंगल और अमंगल समझे मस्ती में क्या मतवाला,\nमित्रों, मेरी क्षेम न पूछो आकर, पर मधुशाला की,\nकहा करो 'जय राम' न मिलकर, कहा करो 'जय मधुशाला'।।२९।\n\nसूर्य बने मधु का विक्रेता, सिंधु बने घट, जल, हाला,\nबादल बन-बन आए साकी, भूमि बने मधु का प्याला,\nझड़ी लगाकर बरसे मदिरा रिमझिम, रिमझिम, रिमझिम कर,\nबेलि, विटप, तृण बन मैं पीऊँ, वर्षा ऋतु हो मधुशाला।।३०।\n\nतारक मणियों से सज्जित नभ बन जाए मधु का प्याला,\nसीधा करके भर दी जाए उसमें सागरजल हाला,\nमज्ञल्तऌा समीरण साकी बनकर अधरों पर छलका जाए,\nफैले हों जो सागर तट से विश्व बने यह मधुशाला।।३१।\n\nअधरों पर हो कोई भी रस जिह्वा पर लगती हाला,\nभाजन हो कोई हाथों में लगता रक्खा है प्याला,\nहर सूरत साकी की सूरत में परिवर्तित हो जाती,\nआँखों के आगे हो कुछ भी, आँखों में है मधुशाला।।३२।\n\nपौधे आज बने हैं साकी ले ले फूलों का प्याला,\nभरी हुई है जिसके अंदर परिमल-मधु-सुरिभत हाला,\nमाँग माँगकर भ्रमरों के दल रस की मदिरा पीते हैं,\nझूम झपक मद-झंपित होते, उपवन क्या है मधुशाला!।३३।\n\nप्रति रसाल तरू साकी सा है, प्रति मंजरिका है प्याला,\nछलक रही है जिसके बाहर मादक सौरभ की हाला,\nछक जिसको मतवाली कोयल कूक रही डाली डाली\nहर मधुऋतु में अमराई में जग उठती है मधुशाला।।३४।\n\nमंद झकोरों के प्यालों में मधुऋतु सौरभ की हाला\nभर भरकर है अनिल पिलाता बनकर मधु-मद-मतवाला,\nहरे हरे नव पल्लव, तरूगण, नूतन डालें, वल्लरियाँ,\nछक छक, झुक झुक झूम रही हैं, मधुबन में है मधुशाला।।३५।\n\nसाकी बन आती है प्रातः जब अरुणा ऊषा बाला,\nतारक-मणि-मंडित चादर दे मोल धरा लेती हाला,\nअगणित कर-किरणों से जिसको पी, खग पागल हो गाते,\nप्रति प्रभात में पूर्ण प्रकृति में मुखिरत होती मधुशाला।।३६।\n\nउतर नशा जब उसका जाता, आती है संध्या बाला,\nबड़ी पुरानी, बड़ी नशीली नित्य ढला जाती हाला,\nजीवन के संताप शोक सब इसको पीकर मिट जाते\nसुरा-सुप्त होते मद-लोभी जागृत रहती मधुशाला।।३७।\n\nअंधकार है मधुविक्रेता, सुन्दर साकी शशिबाला\nकिरण किरण में जो छलकाती जाम जुम्हाई का हाला,\nपीकर जिसको चेतनता खो लेने लगते हैं झपकी\nतारकदल से पीनेवाले, रात नहीं है, मधुशाला।।३८।\n\nकिसी ओर मैं आँखें फेरूँ, दिखलाई देती हाला\nकिसी ओर मैं आँखें फेरूँ, दिखलाई देता प्याला,\nकिसी ओर मैं देखूं, मुझको दिखलाई देता साकी\nकिसी ओर देखूं, दिखलाई पड़ती मुझको मधुशाला।।३९।\n\nसाकी बन मुरली आई साथ लिए कर में प्याला,\nजिनमें वह छलकाती लाई अधर-सुधा-रस की हाला,\nयोगिराज कर संगत उसकी नटवर नागर कहलाए,\nदेखो कैसों-कैसों को है नाच नचाती मधुशाला।।४०।\n\n","author":"हरिवंशराय बच्चन","title" :"मधुशाला \/ भाग २ \/ हरिवंशराय बच्चन"},{"poem":"वादक बन मधु का विक्रेता लाया सुर-सुमधुर-हाला,\nरागिनियाँ बन साकी आई भरकर तारों का प्याला,\nविक्रेता के संकेतों पर दौड़ लयों, आलापों में,\nपान कराती श्रोतागण को, झंकृत वीणा मधुशाला।।४१।\n\nचित्रकार बन साकी आता लेकर तूली का प्याला,\nजिसमें भरकर पान कराता वह बहु रस-रंगी हाला,\nमन के चित्र जिसे पी-पीकर रंग-बिरंगे हो जाते,\nचित्रपटी पर नाच रही है एक मनोहर मधुशाला।।४२।\n\nघन श्यामल अंगूर लता से खिंच खिंच यह आती हाला,\nअरूण-कमल-कोमल कलियों की प्याली, फूलों का प्याला,\nलोल हिलोरें साकी बन बन माणिक मधु से भर जातीं,\nहंस मज्ञल्तऌा होते पी पीकर मानसरोवर मधुशाला।।४३।\n\nहिम श्रेणी अंगूर लता-सी फैली, हिम जल है हाला,\nचंचल नदियाँ साकी बनकर, भरकर लहरों का प्याला,\nकोमल कूर-करों में अपने छलकाती निशिदिन चलतीं,\nपीकर खेत खड़े लहराते, भारत पावन मधुशाला।।४४।\n\nधीर सुतों के हृदय रक्त की आज बना रक्तिम हाला,\nवीर सुतों के वर शीशों का हाथों में लेकर प्याला,\nअति उदार दानी साकी है आज बनी भारतमाता,\nस्वतंत्रता है तृषित कालिका बलिवेदी है मधुशाला।।४५।\n\nदुतकारा मस्जिद ने मुझको कहकर है पीनेवाला,\nठुकराया ठाकुरद्वारे ने देख हथेली पर प्याला,\nकहाँ ठिकाना मिलता जग में भला अभागे काफिर को?\nशरणस्थल बनकर न मुझे यदि अपना लेती मधुशाला।।४६।\n\nपथिक बना मैं घूम रहा हूँ, सभी जगह मिलती हाला,\nसभी जगह मिल जाता साकी, सभी जगह मिलता प्याला,\nमुझे ठहरने का, हे मित्रों, कष्ट नहीं कुछ भी होता,\nमिले न मंदिर, मिले न मस्जिद, मिल जाती है मधुशाला।।४७।\n\nसजें न मस्जिद और नमाज़ी कहता है अल्लाताला,\nसजधजकर, पर, साकी आता, बन ठनकर, पीनेवाला,\nशेख, कहाँ तुलना हो सकती मस्जिद की मदिरालय से\nचिर विधवा है मस्जिद तेरी, सदा सुहागिन मधुशाला।।४८।\n\nबजी नफ़ीरी और नमाज़ी भूल गया अल्लाताला,\nगाज गिरी, पर ध्यान सुरा में मग्न रहा पीनेवाला,\nशेख, बुरा मत मानो इसको, साफ़ कहूँ तो मस्जिद को\nअभी युगों तक सिखलाएगी ध्यान लगाना मधुशाला!।४९।\n\nमुसलमान औ' हिन्दू है दो, एक, मगर, उनका प्याला,\nएक, मगर, उनका मदिरालय, एक, मगर, उनकी हाला,\nदोनों रहते एक न जब तक मस्जिद मन्दिर में जाते,\nबैर बढ़ाते मस्जिद मन्दिर मेल कराती मधुशाला!।५०।\n\nकोई भी हो शेख नमाज़ी या पंडित जपता माला,\nबैर भाव चाहे जितना हो मदिरा से रखनेवाला,\nएक बार बस मधुशाला के आगे से होकर निकले,\nदेखूँ कैसे थाम न लेती दामन उसका मधुशाला!।५१।\n\nऔर रसों में स्वाद तभी तक, दूर जभी तक है हाला,\nइतरा लें सब पात्र न जब तक, आगे आता है प्याला,\nकर लें पूजा शेख, पुजारी तब तक मस्जिद मन्दिर में\nघूँघट का पट खोल न जब तक झाँक रही है मधुशाला।।५२।\n\nआज करे परहेज़ जगत, पर, कल पीनी होगी हाला,\nआज करे इन्कार जगत पर कल पीना होगा प्याला,\nहोने दो पैदा मद का महमूद जगत में कोई, फिर\nजहाँ अभी हैं मन्िदर मस्जिद वहाँ बनेगी मधुशाला।।५३।\n\nयज्ञ अग्नि सी धधक रही है मधु की भटठी की ज्वाला,\nऋषि सा ध्यान लगा बैठा है हर मदिरा पीने वाला,\nमुनि कन्याओं सी मधुघट ले फिरतीं साकीबालाएँ,\nकिसी तपोवन से क्या कम है मेरी पावन मधुशाला।।५४।\n\nसोम सुरा पुरखे पीते थे, हम कहते उसको हाला,\nद्रोणकलश जिसको कहते थे, आज वही मधुघट आला,\nवेदिवहित यह रस्म न छोड़ो वेदों के ठेकेदारों,\nयुग युग से है पुजती आई नई नहीं है मधुशाला।।५५।\n\nवही वारूणी जो थी सागर मथकर निकली अब हाला,\nरंभा की संतान जगत में कहलाती 'साकीबाला',\nदेव अदेव जिसे ले आए, संत महंत मिटा देंगे!\nकिसमें कितना दम खम, इसको खूब समझती मधुशाला।।५६।\n\nकभी न सुन पड़ता, 'इसने, हा, छू दी मेरी हाला',\nकभी न कोई कहता, 'उसने जूठा कर डाला प्याला',\nसभी जाति के लोग यहाँ पर साथ बैठकर पीते हैं,\nसौ सुधारकों का करती है काम अकेले मधुशाला।।५७।\n\nश्रम, संकट, संताप, सभी तुम भूला करते पी हाला,\nसबक बड़ा तुम सीख चुके यदि सीखा रहना मतवाला,\nव्यर्थ बने जाते हो हिरजन, तुम तो मधुजन ही अच्छे,\nठुकराते हिर मंिदरवाले, पलक बिछाती मधुशाला।।५८।\n\nएक तरह से सबका स्वागत करती है साकीबाला,\nअज्ञ विज्ञ में है क्या अंतर हो जाने पर मतवाला,\nरंक राव में भेद हुआ है कभी नहीं मदिरालय में,\nसाम्यवाद की प्रथम प्रचारक है यह मेरी मधुशाला।।५९।\n\nबार बार मैंने आगे बढ़ आज नहीं माँगी हाला,\nसमझ न लेना इससे मुझको साधारण पीने वाला,\nहो तो लेने दो ऐ साकी दूर प्रथम संकोचों को,\nमेरे ही स्वर से फिर सारी गूँज उठेगी मधुशाला।।६०।\n\n", "author":"हरिवंशराय बच्चन","title" :"मधुशाला \/ भाग ३ \/ हरिवंशराय बच्चन"},{"poem":"कल? कल पर विश्वास किया कब करता है पीनेवाला,\nहो सकते कल कर जड़ जिनसे फिर फिर आज उठा प्याला,\nआज हाथ में था, वह खोया, कल का कौन भरोसा है,\nकल की हो न मुझे मधुशाला काल कुटिल की मधुशाला।।६१।\n\nआज मिला अवसर, तब फिर क्यों मैं न छकूँ जी-भर हाला\nआज मिला मौका, तब फिर क्यों ढाल न लूँ जी-भर प्याला,\nछेड़छाड़ अपने साकी से आज न क्यों जी-भर कर लूँ,\nएक बार ही तो मिलनी है जीवन की यह मधुशाला।।६२।\n\nआज सजीव बना लो, प्रेयसी, अपने अधरों का प्याला,\nभर लो, भर लो, भर लो इसमें, यौवन मधुरस की हाला,\nऔर लगा मेरे होठों से भूल हटाना तुम जाओ,\nअथक बनू मैं पीनेवाला, खुले प्रणय की मधुशाला।।६३।\n\nसुमुखी तुम्हारा, सुन्दर मुख ही, मुझको कन्चन का प्याला\nछलक रही है जिसमंे माणिक रूप मधुर मादक हाला,\nमैं ही साकी बनता, मैं ही पीने वाला बनता हूँ\nजहाँ कहीं मिल बैठे हम तुम़ वहीं गयी हो मधुशाला।।६४।\n\nदो दिन ही मधु मुझे पिलाकर ऊब उठी साकीबाला,\nभरकर अब खिसका देती है वह मेरे आगे प्याला,\nनाज़, अदा, अंदाजों से अब, हाय पिलाना दूर हुआ,\nअब तो कर देती है केवल फ़र्ज़ -अदाई मधुशाला।।६५।\n\nछोटे-से जीवन में कितना प्यार करुँ, पी लूँ हाला,\nआने के ही साथ जगत में कहलाया 'जानेवाला',\nस्वागत के ही साथ विदा की होती देखी तैयारी,\nबंद लगी होने खुलते ही मेरी जीवन-मधुशाला।।६६।\n\nक्या पीना, निर्द्वन्द न जब तक ढाला प्यालों पर प्याला,\nक्या जीना, निरंिचत न जब तक साथ रहे साकीबाला,\nखोने का भय, हाय, लगा है पाने के सुख के पीछे,\nमिलने का आनंद न देती मिलकर के भी मधुशाला।।६७।\n\nमुझे पिलाने को लाए हो इतनी थोड़ी-सी हाला! \nमुझे दिखाने को लाए हो एक यही छिछला प्याला!\nइतनी पी जीने से अच्छा सागर की ले प्यास मरुँ,\nसिंधँु-तृषा दी किसने रचकर बिंदु-बराबर मधुशाला।।६८।\n\nक्या कहता है, रह न गई अब तेरे भाजन में हाला,\nक्या कहता है, अब न चलेगी मादक प्यालों की माला,\nथोड़ी पीकर प्यास बढ़ी तो शेष नहीं कुछ पीने को,\nप्यास बुझाने को बुलवाकर प्यास बढ़ाती मधुशाला।।६९।\n\nलिखी भाग्य में जितनी बस उतनी ही पाएगा हाला,\nलिखा भाग्य में जैसा बस वैसा ही पाएगा प्याला,\nलाख पटक तू हाथ पाँव, पर इससे कब कुछ होने का,\nलिखी भाग्य में जो तेरे बस वही मिलेगी मधुशाला।।७०।\n\nकर ले, कर ले कंजूसी तू मुझको देने में हाला,\nदे ले, दे ले तू मुझको बस यह टूटा फूटा प्याला,\nमैं तो सब्र इसी पर करता, तू पीछे पछताएगी,\nजब न रहूँगा मैं, तब मेरी याद करेगी मधुशाला।।७१।\n\nध्यान मान का, अपमानों का छोड़ दिया जब पी हाला,\nगौरव भूला, आया कर में जब से मिट्टी का प्याला,\nसाकी की अंदाज़ भरी झिड़की में क्या अपमान धरा,\nदुनिया भर की ठोकर खाकर पाई मैंने मधुशाला।।७२।\n\nक्षीण, क्षुद्र, क्षणभंगुर, दुर्बल मानव मिटटी का प्याला,\nभरी हुई है जिसके अंदर कटु-मधु जीवन की हाला,\nमृत्यु बनी है निर्दय साकी अपने शत-शत कर फैला,\nकाल प्रबल है पीनेवाला, संसृति है यह मधुशाला।।७३।\n\nप्याले सा गढ़ हमें किसी ने भर दी जीवन की हाला,\nनशा न भाया, ढाला हमने ले लेकर मधु का प्याला,\nजब जीवन का दर्द उभरता उसे दबाते प्याले से,\nजगती के पहले साकी से जूझ रही है मधुशाला।।७४।\n\nअपने अंगूरों से तन में हमने भर ली है हाला,\nक्या कहते हो, शेख, नरक में हमें तपाएगी ज्वाला,\nतब तो मदिरा खूब खिंचेगी और पिएगा भी कोई,\nहमें नमक की ज्वाला में भी दीख पड़ेगी मधुशाला।।७५।\n\nयम आएगा लेने जब, तब खूब चलूँगा पी हाला,\nपीड़ा, संकट, कष्ट नरक के क्या समझेगा मतवाला,\nक्रूर, कठोर, कुटिल, कुविचारी, अन्यायी यमराजों के\nडंडों की जब मार पड़ेगी, आड़ करेगी मधुशाला।।७६।\n\nयदि इन अधरों से दो बातें प्रेम भरी करती हाला,\nयदि इन खाली हाथों का जी पल भर बहलाता प्याला,\nहानि बता, जग, तेरी क्या है, व्यर्थ मुझे बदनाम न कर,\nमेरे टूटे दिल का है बस एक खिलौना मधुशाला।।७७।\n\nयाद न आए दूखमय जीवन इससे पी लेता हाला,\nजग चिंताओं से रहने को मुक्त, उठा लेता प्याला,\nशौक, साध के और स्वाद के हेतु पिया जग करता है,\nपर मै वह रोगी हूँ जिसकी एक दवा है मधुशाला।।७८।\n\nगिरती जाती है दिन प्रतिदन प्रणयनी प्राणों की हाला\nभग्न हुआ जाता दिन प्रतिदन सुभगे मेरा तन प्याला,\nरूठ रहा है मुझसे रूपसी, दिन दिन यौवन का साकी\nसूख रही है दिन दिन सुन्दरी, मेरी जीवन मधुशाला।।७९।\n\nयम आयेगा साकी बनकर साथ लिए काली हाला,\nपी न होश में फिर आएगा सुरा-विसुध यह मतवाला,\nयह अंितम बेहोशी, अंतिम साकी, अंतिम प्याला है,\nपथिक, प्यार से पीना इसको फिर न मिलेगी मधुशाला।८०।\n\n", "author":"हरिवंशराय बच्चन","title" :"मधुशाला \/ भाग ४ \/ हरिवंशराय बच्चन"},{"poem":"ढलक रही हो तन के घट से,संगिनि,जब जीवन-हाला,\nपात्र गरल का ले जब अंतिम साकी हो आनेवाला,\nहाथ परस भूले प्याले का,स्वाद-सुरा जीव्हा भूले,\nकानों में तुम कहती रहना,मधुकण,प्याला,मधुशाला।।८१।\n\nमेरे अधरों पर हो अंतिम वस्तु न तुलसी-दल,प्याला,\nमेरी जीव्हा पर हो अंतिम वस्तु न गंगाजल, हाला,\nमेरे शव के पीछे चलने वालों, याद इसे रखना-\nराम नाम है सत्य न कहना, कहना सच्ची मधुशाला।।८२।\n\nमेरे शव पर वह रोये, हो जिसके आंसू में हाला\nआह भरे वो, जो हो सुरिभत मदिरा पी कर मतवाला,\nदे मुझको वो कांधा जिनके पग मद डगमग होते हों\nऔर जलूं उस ठौर जहां पर कभी रही हो मधुशाला।।८३।\n\nऔर चिता पर जाये उंढेला पत्र न घ्रित का, पर प्याला\nकंठ बंधे अंगूर लता में मध्य न जल हो, पर हाला,\nप्राण प्रिये यदि श्राध करो तुम मेरा तो ऐसे करना\nपीने वालों को बुलवा कर खुलवा देना मधुशाला।।८४।\n\nनाम अगर कोई पूछे तो, कहना बस पीनेवाला\nकाम ढालना, और ढालना सबको मदिरा का प्याला,\nजाति प्रिये, पूछे यदि कोई कह देना दीवानों की \nधर्म बताना प्यालों की ले माला जपना मधुशाला।।८५।\n\nज्ञात हुआ यम आने को है ले अपनी काली हाला,\nपंडित अपनी पोथी भूला, साधू भूल गया माला,\nऔर पुजारी भूला पूजा, ज्ञान सभी ज्ञानी भूला,\nकिन्तु न भूला मरकर के भी पीनेवाला मधुशाला।।८६।\n\nयम ले चलता है मुझको तो, चलने दे लेकर हाला,\nचलने दे साकी को मेरे साथ लिए कर में प्याला,\nस्वर्ग, नरक या जहाँ कहीं भी तेरा जी हो लेकर चल,\nठौर सभी हैं एक तरह के साथ रहे यदि मधुशाला।।८७।\n\nपाप अगर पीना, समदोषी तो तीनों - साकी बाला,\nनित्य पिलानेवाला प्याला, पी जानेवाली हाला,\nसाथ इन्हें भी ले चल मेरे न्याय यही बतलाता है,\nकैद जहाँ मैं हूँ, की जाए कैद वहीं पर मधुशाला।।८८।\n\nशांत सकी हो अब तक, साकी, पीकर किस उर की ज्वाला,\n'और, और' की रटन लगाता जाता हर पीनेवाला,\nकितनी इच्छाएँ हर जानेवाला छोड़ यहाँ जाता!\nकितने अरमानों की बनकर कब्र खड़ी है मधुशाला।।८९।\n\nजो हाला मैं चाह रहा था, वह न मिली मुझको हाला,\nजो प्याला मैं माँग रहा था, वह न मिला मुझको प्याला,\nजिस साकी के पीछे मैं था दीवाना, न मिला साकी,\nजिसके पीछे था मैं पागल, हा न मिली वह मधुशाला!।९०।\n\nदेख रहा हूँ अपने आगे कब से माणिक-सी हाला,\nदेख रहा हूँ अपने आगे कब से कंचन का प्याला,\n'बस अब पाया!'- कह-कह कब से दौड़ रहा इसके पीछे,\nकिंतु रही है दूर क्षितिज-सी मुझसे मेरी मधुशाला।।९१।\n\nकभी निराशा का तम घिरता, छिप जाता मधु का प्याला,\nछिप जाती मदिरा की आभा, छिप जाती साकीबाला,\nकभी उजाला आशा करके प्याला फिर चमका जाती,\nआँखिमचौली खेल रही है मुझसे मेरी मधुशाला।।९२।\n\n'आ आगे' कहकर कर पीछे कर लेती साकीबाला,\nहोंठ लगाने को कहकर हर बार हटा लेती प्याला,\nनहीं मुझे मालूम कहाँ तक यह मुझको ले जाएगी,\nबढ़ा बढ़ाकर मुझको आगे, पीछे हटती मधुशाला।।९३।\n\nहाथों में आने-आने में, हाय, फिसल जाता प्याला,\nअधरों पर आने-आने में हाय, ढुलक जाती हाला,\nदुनियावालो, आकर मेरी किस्मत की ख़ूबी देखो,\nरह-रह जाती है बस मुझको मिलते-मिलते मधुशाला।।९४।\n\nप्राप्य नही है तो, हो जाती लुप्त नहीं फिर क्यों हाला,\nप्राप्य नही है तो, हो जाता लुप्त नहीं फिर क्यों प्याला,\nदूर न इतनी हिम्मत हारुँ, पास न इतनी पा जाऊँ,\nव्यर्थ मुझे दौड़ाती मरु में मृगजल बनकर मधुशाला।।९५।\n\nमिले न, पर, ललचा ललचा क्यों आकुल करती है हाला,\nमिले न, पर, तरसा तरसाकर क्यों तड़पाता है प्याला,\nहाय, नियति की विषम लेखनी मस्तक पर यह खोद गई\n'दूर रहेगी मधु की धारा, पास रहेगी मधुशाला!'।९६।\n\nमदिरालय में कब से बैठा, पी न सका अब तक हाला,\nयत्न सहित भरता हूँ, कोई किंतु उलट देता प्याला,\nमानव-बल के आगे निर्बल भाग्य, सुना विद्यालय में,\n'भाग्य प्रबल, मानव निर्बल' का पाठ पढ़ाती मधुशाला।।९७।\n\nकिस्मत में था खाली खप्पर, खोज रहा था मैं प्याला,\nढूँढ़ रहा था मैं मृगनयनी, किस्मत में थी मृगछाला,\nकिसने अपना भाग्य समझने में मुझसा धोखा खाया,\nकिस्मत में था अवघट मरघट, ढूँढ़ रहा था मधुशाला।।९८।\n\nउस प्याले से प्यार मुझे जो दूर हथेली से प्याला,\nउस हाला से चाव मुझे जो दूर अधर से है हाला,\nप्यार नहीं पा जाने में है, पाने के अरमानों में!\nपा जाता तब, हाय, न इतनी प्यारी लगती मधुशाला।।९९।\n\nसाकी के पास है तिनक सी श्री, सुख, संपित की हाला,\nसब जग है पीने को आतुर ले ले किस्मत का प्याला,\nरेल ठेल कुछ आगे बढ़ते, बहुतेरे दबकर मरते,\nजीवन का संघर्ष नहीं है, भीड़ भरी है मधुशाला।।१००।\n\n", "author":"हरिवंशराय बच्चन","title" :"मधुशाला \/ भाग ५ \/ हरिवंशराय बच्चन"},{"poem":"साकी, जब है पास तुम्हारे इतनी थोड़ी सी हाला,\nक्यों पीने की अभिलाषा से, करते सबको मतवाला,\nहम पिस पिसकर मरते हैं, तुम छिप छिपकर मुसकाते हो,\nहाय, हमारी पीड़ा से है क्रीड़ा करती मधुशाला।।१०१।\n\nसाकी, मर खपकर यदि कोई आगे कर पाया प्याला,\nपी पाया केवल दो बूंदों से न अधिक तेरी हाला,\nजीवन भर का, हाय, परिश्रम लूट लिया दो बूंदों ने,\nभोले मानव को ठगने के हेतु बनी है मधुशाला।।१०२।\n\nजिसने मुझको प्यासा रक्खा बनी रहे वह भी हाला,\nजिसने जीवन भर दौड़ाया बना रहे वह भी प्याला,\nमतवालों की जिहवा से हैं कभी निकलते शाप नहीं,\nदुखी बनाया जिसने मुझको सुखी रहे वह मधुशाला!।१०३।\n\nनहीं चाहता, आगे बढ़कर छीनूँ औरों की हाला,\nनहीं चाहता, धक्के देकर, छीनूँ औरों का प्याला,\nसाकी, मेरी ओर न देखो मुझको तनिक मलाल नहीं,\nइतना ही क्या कम आँखों से देख रहा हूँ मधुशाला।।१०४।\n\nमद, मदिरा, मधु, हाला सुन-सुन कर ही जब हूँ मतवाला,\nक्या गति होगी अधरों के जब नीचे आएगा प्याला,\nसाकी, मेरे पास न आना मैं पागल हो जाऊँगा,\nप्यासा ही मैं मस्त, मुबारक हो तुमको ही मधुशाला।।१०५।\n\nक्या मुझको आवश्यकता है साकी से माँगूँ हाला,\nक्या मुझको आवश्यकता है साकी से चाहूँ प्याला,\nपीकर मदिरा मस्त हुआ तो प्यार किया क्या मदिरा से!\nमैं तो पागल हो उठता हूँ सुन लेता यदि मधुशाला।।१०६।\n\nदेने को जो मुझे कहा था दे न सकी मुझको हाला,\nदेने को जो मुझे कहा था दे न सका मुझको प्याला,\nसमझ मनुज की दुर्बलता मैं कहा नहीं कुछ भी करता,\nकिन्तु स्वयं ही देख मुझे अब शरमा जाती मधुशाला।।१०७।\n\nएक समय संतुष्ट बहुत था पा मैं थोड़ी-सी हाला,\nभोला-सा था मेरा साकी, छोटा-सा मेरा प्याला,\nछोटे-से इस जग की मेरे स्वर्ग बलाएँ लेता था,\nविस्तृत जग में, हाय, गई खो मेरी नन्ही मधुशाला!।१०८।\n\nबहुतेरे मदिरालय देखे, बहुतेरी देखी हाला,\nभाँत भाँत का आया मेरे हाथों में मधु का प्याला,\nएक एक से बढ़कर, सुन्दर साकी ने सत्कार किया,\nजँची न आँखों में, पर, कोई पहली जैसी मधुशाला।।१०९।\n\nएक समय छलका करती थी मेरे अधरों पर हाला,\nएक समय झूमा करता था मेरे हाथों पर प्याला,\nएक समय पीनेवाले, साकी आलिंगन करते थे,\nआज बनी हूँ निर्जन मरघट, एक समय थी मधुशाला।।११०।\n\nजला हृदय की भट्टी खींची मैंने आँसू की हाला,\nछलछल छलका करता इससे पल पल पलकों का प्याला,\nआँखें आज बनी हैं साकी, गाल गुलाबी पी होते,\nकहो न विरही मुझको, मैं हूँ चलती फिरती मधुशाला!।१११।\n\nकितनी जल्दी रंग बदलती है अपना चंचल हाला,\nकितनी जल्दी घिसने लगता हाथों में आकर प्याला,\nकितनी जल्दी साकी का आकर्षण घटने लगता है,\nप्रात नहीं थी वैसी, जैसी रात लगी थी मधुशाला।।११२।\n\nबूँद बूँद के हेतु कभी तुझको तरसाएगी हाला,\nकभी हाथ से छिन जाएगा तेरा यह मादक प्याला,\nपीनेवाले, साकी की मीठी बातों में मत आना,\nमेरे भी गुण यों ही गाती एक दिवस थी मधुशाला।।११३।\n\nछोड़ा मैंने पंथ मतों को तब कहलाया मतवाला,\nचली सुरा मेरा पग धोने तोड़ा जब मैंने प्याला,\nअब मानी मधुशाला मेरे पीछे पीछे फिरती है,\nक्या कारण? अब छोड़ दिया है मैंने जाना मधुशाला।।११४।\n\nयह न समझना, पिया हलाहल मैंने, जब न मिली हाला,\nतब मैंने खप्पर अपनाया ले सकता था जब प्याला,\nजले हृदय को और जलाना सूझा, मैंने मरघट को\nअपनाया जब इन चरणों में लोट रही थी मधुशाला।।११५।\n\nकितनी आई और गई पी इस मदिरालय में हाला,\nटूट चुकी अब तक कितने ही मादक प्यालों की माला,\nकितने साकी अपना अपना काम खतम कर दूर गए,\nकितने पीनेवाले आए, किन्तु वही है मधुशाला।।११६।\n\nकितने होठों को रक्खेगी याद भला मादक हाला,\nकितने हाथों को रक्खेगा याद भला पागल प्याला,\nकितनी शक्लों को रक्खेगा याद भला भोला साकी,\nकितने पीनेवालों में है एक अकेली मधुशाला।।११७।\n\nदर दर घूम रहा था जब मैं चिल्लाता - हाला! हाला!\nमुझे न मिलता था मदिरालय, मुझे न मिलता था प्याला,\nमिलन हुआ, पर नहीं मिलनसुख लिखा हुआ था किस्मत में,\nमैं अब जमकर बैठ गया हूँ, घूम रही है मधुशाला।।११८।\n\nमैं मदिरालय के अंदर हूँ, मेरे हाथों में प्याला,\nप्याले में मदिरालय बिंबित करनेवाली है हाला,\nइस उधेड़-बुन में ही मेरा सारा जीवन बीत गया -\nमैं मधुशाला के अंदर या मेरे अंदर मधुशाला!।११९।\n\nकिसे नहीं पीने से नाता, किसे नहीं भाता प्याला,\nइस जगती के मदिरालय में तरह-तरह की है हाला,\nअपनी-अपनी इच्छा के अनुसार सभी पी मदमाते,\nएक सभी का मादक साकी, एक सभी की मधुशाला।।१२०।\n\n", "author":"हरिवंशराय बच्चन","title" :"मधुशाला \/ भाग ६ \/ हरिवंशराय बच्चन"},{"poem":"वह हाला, कर शांत सके जो मेरे अंतर की ज्वाला,\nजिसमें मैं बिंबित-प्रतिबिंबत प्रतिपल, वह मेरा प्याला,\nमधुशाला वह नहीं जहाँ पर मदिरा बेची जाती है,\nभेंट जहाँ मस्ती की मिलती मेरी तो वह मधुशाला।।१२१।\n\nमतवालापन हाला से लेकर मैंने तज दी है हाला,\nपागलपन लेकर प्याले से, मैंने त्याग दिया प्याला,\nसाकी से मिल, साकी में मिल, अपनापन मैं भूल गया,\nमिल मधुशाला की मधुता में भूल गया मैं मधुशाला।।१२२।\n\nमदिरालय के द्वार ठोकता किस्मत का छूंछा प्याला,\nगहरी, ठंडी सांसें भर भर कहता था हर मतवाला,\nकितनी थोड़ी सी यौवन की हाला, हा, मैं पी पाया!\nबंद हो गई कितनी जल्दी मेरी जीवन मधुशाला।।१२३।\n\nकहाँ गया वह स्वर्गिक साकी, कहाँ गयी सुरिभत हाला,\nकहाँ गया स्वपिनल मदिरालय, कहाँ गया स्वर्णिम प्याला!\nपीनेवालों ने मदिरा का मूल्य, हाय, कब पहचाना?\nफूट चुका जब मधु का प्याला, टूट चुकी जब मधुशाला।।१२४।\n\nअपने युग में सबको अनुपम ज्ञात हुई अपनी हाला, \nअपने युग में सबको अदभुत ज्ञात हुआ अपना प्याला,\nफिर भी वृद्धों से जब पूछा एक यही उत्तर पाया -\nअब न रहे वे पीनेवाले, अब न रही वह मधुशाला!।१२५।\n\n'मय' को करके शुद्ध दिया अब नाम गया उसको, 'हाला'\n'मीना' को 'मधुपात्र' दिया 'सागर' को नाम गया 'प्याला',\nक्यों न मौलवी चौंकें, बिचकें तिलक-त्रिपुंडी पंडित जी\n'मय-महिफल' अब अपना ली है मैंने करके 'मधुशाला'।।१२६।\n\nकितने मर्म जता जाती है बार-बार आकर हाला,\nकितने भेद बता जाता है बार-बार आकर प्याला,\nकितने अर्थों को संकेतों से बतला जाता साकी,\nफिर भी पीनेवालों को है एक पहेली मधुशाला।।१२७।\n\nजितनी दिल की गहराई हो उतना गहरा है प्याला,\nजितनी मन की मादकता हो उतनी मादक है हाला,\nजितनी उर की भावुकता हो उतना सुन्दर साकी है,\nजितना हो जो रिसक, उसे है उतनी रसमय मधुशाला।।१२८।\n\nजिन अधरों को छुए, बना दे मस्त उन्हें मेरी हाला,\nजिस कर को छू दे, कर दे विक्षिप्त उसे मेरा प्याला,\nआँख चार हों जिसकी मेरे साकी से दीवाना हो,\nपागल बनकर नाचे वह जो आए मेरी मधुशाला।।१२९।\n\nहर जिहवा पर देखी जाएगी मेरी मादक हाला\nहर कर में देखा जाएगा मेरे साकी का प्याला\nहर घर में चर्चा अब होगी मेरे मधुविक्रेता की\nहर आंगन में गमक उठेगी मेरी सुरिभत मधुशाला।।१३०।\n\nमेरी हाला में सबने पाई अपनी-अपनी हाला,\nमेरे प्याले में सबने पाया अपना-अपना प्याला,\nमेरे साकी में सबने अपना प्यारा साकी देखा,\nजिसकी जैसी रुचि थी उसने वैसी देखी मधुशाला।।१३१।\n\nयह मदिरालय के आँसू हैं, नहीं-नहीं मादक हाला,\nयह मदिरालय की आँखें हैं, नहीं-नहीं मधु का प्याला,\nकिसी समय की सुखदस्मृति है साकी बनकर नाच रही,\nनहीं-नहीं किव का हृदयांगण, यह विरहाकुल मधुशाला।।१३२। \n\nकुचल हसरतें कितनी अपनी, हाय, बना पाया हाला,\nकितने अरमानों को करके ख़ाक बना पाया प्याला!\nपी पीनेवाले चल देंगे, हाय, न कोई जानेगा,\nकितने मन के महल ढहे तब खड़ी हुई यह मधुशाला!।१३३।\n\nविश्व तुम्हारे विषमय जीवन में ला पाएगी हाला\nयदि थोड़ी-सी भी यह मेरी मदमाती साकीबाला,\nशून्य तुम्हारी घड़ियाँ कुछ भी यदि यह गुंजित कर पाई,\nजन्म सफल समझेगी जग में अपना मेरी मधुशाला।।१३४।\n\nबड़े-बड़े नाज़ों से मैंने पाली है साकीबाला,\nकलित कल्पना का ही इसने सदा उठाया है प्याला,\nमान-दुलारों से ही रखना इस मेरी सुकुमारी को,\nविश्व, तुम्हारे हाथों में अब सौंप रहा हूँ मधुशाला।।१३५।\n\nपिरिशष्ट से\n\nस्वयं नहीं पीता, औरों को, किन्तु पिला देता हाला,\nस्वयं नहीं छूता, औरों को, पर पकड़ा देता प्याला,\nपर उपदेश कुशल बहुतेरों से मैंने यह सीखा है,\nस्वयं नहीं जाता, औरों को पहुंचा देता मधुशाला।\n\nमैं कायस्थ कुलोदभव मेरे पुरखों ने इतना ढ़ाला,\nमेरे तन के लोहू में है पचहत्तर प्रतिशत हाला,\nपुश्तैनी अधिकार मुझे है मदिरालय के आँगन पर,\nमेरे दादों परदादों के हाथ बिकी थी मधुशाला।\n\nबहुतों के सिर चार दिनों तक चढ़कर उतर गई हाला,\nबहुतों के हाथों में दो दिन छलक झलक रीता प्याला,\nपर बढ़ती तासीर सुरा की साथ समय के, इससे ही\nऔर पुरानी होकर मेरी और नशीली मधुशाला।\n\nपित्र पक्ष में पुत्र उठाना अर्ध्य न कर में, पर प्याला\nबैठ कहीं पर जाना, गंगा सागर में भरकर हाला\nकिसी जगह की मिटटी भीगे, तृप्ति मुझे मिल जाएगी\nतर्पण अर्पण करना मुझको, पढ़ पढ़ कर के मधुशाला।\n\n", "author":"हरिवंशराय बच्चन","title" :"मधुशाला \/ भाग ७ \/ हरिवंशराय बच्चन"},{"poem":"मैं जीवन की हर हल चल में\nकुछ पल सुखमय,\nअमरण अक्षय,\nचुन लेता हूँ। \n\nमैं जग के हर कोलाहल में\nकुछ स्वर मधुमय,\nउन्मुक्त अभय,\nसुन लेता हूँ। \n\nहर काल कठिन के बन्धन से\nले तार तरल\nकुछ मुद मंगल\nमैं सुधि पट पर\nबुन लेता हूँ।\n\n","author":"हरिवंशराय बच्चन","title":"मेरा संबल \/ हरिवंशराय बच्चन"},{"poem":"मुझ से चाँद कहा करता है--\n\nचोट कड़ी है काल प्रबल की,\nउसकी मुस्कानों से हल्की,\nराजमहल कितने सपनों का पल में नित्य ढहा करता है|\nमुझ से चाँद कहा करता है--\n\nतू तो है लघु मानव केवल,\nपृथ्वी-तल का वासी निर्बल,\nतारों का असमर्थ अश्रु भी नभ से नित्य बहा करता है।\nमुझ से चाँद कहा करता है--\n\nतू अपने दुख में चिल्लाता,\nआँखो देखी बात बताता,\nतेरे दुख से कहीं कठिन दुख यह जग मौन सहा करता है।\nमुझ से चाँद कहा करता है--\n\n","author":"हरिवंशराय बच्चन","title":"मुझसे चांद कहा करता है \/ हरिवंशराय बच्चन"},{"poem":"पूर्व चलने के बटोही, बाट की पहचान कर ले\n\nपुस्तकों में है नहीं छापी गई इसकी कहानी,\nहाल इसका ज्ञात होता है न औरों की ज़बानी,\nअनगिनत राही गए इस राह से, उनका पता क्या,\nपर गए कुछ लोग इस पर छोड़ पैरों की निशानी,\nयह निशानी मूक होकर भी बहुत कुछ बोलती है,\nखोल इसका अर्थ, पंथी, पंथ का अनुमान कर ले।\nपूर्व चलने के बटोही, बाट की पहचान कर ले।\n\nहै अनिश्चित किस जगह पर सरित, गिरि, गह्वर मिलेंगे,\nहै अनिश्चित किस जगह पर बाग वन सुंदर मिलेंगे,\nकिस जगह यात्रा ख़तम हो जाएगी, यह भी अनिश्चित,\nहै अनिश्चित कब सुमन, कब कंटकों के शर मिलेंगे\nकौन सहसा छूट जाएँगे, मिलेंगे कौन सहसा,\nआ पड़े कुछ भी, रुकेगा तू न, ऐसी आन कर ले।\nपूर्व चलने के बटोही, बाट की पहचान कर ले।\n\nकौन कहता है कि स्वप्नों को न आने दे हृदय में,\nदेखते सब हैं इन्हें अपनी उमर, अपने समय में,\nऔर तू कर यत्न भी तो, मिल नहीं सकती सफलता,\nये उदय होते लिए कुछ ध्येय नयनों के निलय में,\nकिन्तु जग के पंथ पर यदि, स्वप्न दो तो सत्य दो सौ,\nस्वप्न पर ही मुग्ध मत हो, सत्य का भी ज्ञान कर ले।\nपूर्व चलने के बटोही, बाट की पहचान कर ले।\n\nस्वप्न आता स्वर्ग का, दृग-कोरकों में दीप्ति आती,\nपंख लग जाते पगों को, ललकती उन्मुक्त छाती,\nरास्ते का एक काँटा, पाँव का दिल चीर देता,\nरक्त की दो बूँद गिरतीं, एक दुनिया डूब जाती,\nआँख में हो स्वर्ग लेकिन, पाँव पृथ्वी पर टिके हों,\nकंटकों की इस अनोखी सीख का सम्मान कर ले।\nपूर्व चलने के बटोही, बाट की पहचान कर ले।\n\nयह बुरा है या कि अच्छा, व्यर्थ दिन इस पर बिताना,\nअब असंभव छोड़ यह पथ दूसरे पर पग बढ़ाना,\nतू इसे अच्छा समझ, यात्रा सरल इससे बनेगी,\nसोच मत केवल तुझे ही यह पड़ा मन में बिठाना,\nहर सफल पंथी यही विश्वास ले इस पर बढ़ा है,\nतू इसी पर आज अपने चित्त का अवधान कर ले।\nपूर्व चलने के बटोही, बाट की पहचान कर ले।\n\n","author":"हरिवंशराय बच्चन","title":"पथ की पहचान \/ हरिवंशराय बच्चन"},{"poem":"साँस चलती है तुझे\nचलना पड़ेगा ही मुसाफिर!\n\nचल रहा है तारकों का\nदल गगन में गीत गाता,\nचल रहा आकाश भी है\nशून्य में भ्रमता-भ्रमाता,\nपाँव के नीचे पड़ी\nअचला नहीं, यह चंचला है,\nएक कण भी, एक क्षण भी\nएक थल पर टिक न पाता,\nशक्तियाँ गति की तुझे\nसब ओर से घेरे हु‌ए है;\nस्थान से अपने तुझे\nटलना पड़ेगा ही, मुसाफिर!\nसाँस चलती है तुझे\nचलना पड़ेगा ही मुसाफिर!\n\nथे जहाँ पर गर्त पैरों\nको ज़माना ही पड़ा था,\nपत्थरों से पाँव के\nछाले छिलाना ही पड़ा था,\nघास मखमल-सी जहाँ थी\nमन गया था लोट सहसा,\nथी घनी छाया जहाँ पर\nतन जुड़ाना ही पड़ा था,\nपग परीक्षा, पग प्रलोभन\nज़ोर-कमज़ोरी भरा तू\nइस तरफ डटना उधर\nढलना पड़ेगा ही, मुसाफिर;\nसाँस चलती है तुझे\nचलना पड़ेगा ही मुसाफिर!\n\nशूल कुछ ऐसे, पगो में\nचेतना की स्फूर्ति भरते,\nतेज़ चलने को विवश\nकरते, हमेशा जबकि गड़ते,\nशुक्रिया उनका कि वे\nपथ को रहे प्रेरक बना‌ए,\nकिन्तु कुछ ऐसे कि रुकने\nके लि‌ए मजबूर करते,\nऔर जो उत्साह का\nदेते कलेजा चीर, ऐसे\nकंटकों का दल तुझे\nदलना पड़ेगा ही, मुसाफिर;\nसाँस चलती है तुझे\nचलना पड़ेगा ही मुसाफिर!\n\nसूर्य ने हँसना भुलाया,\nचंद्रमा ने मुस्कुराना,\nऔर भूली यामिनी भी\nतारिका‌ओं को जगाना,\nएक झोंके ने बुझाया\nहाथ का भी दीप लेकिन\nमत बना इसको पथिक तू\nबैठ जाने का बहाना,\nएक कोने में हृदय के\nआग तेरे जग रही है,\nदेखने को मग तुझे\nजलना पड़ेगा ही, मुसाफिर;\nसाँस चलती है तुझे\nचलना पड़ेगा ही मुसाफिर!\n\nवह कठिन पथ और कब\nउसकी मुसीबत भूलती है,\nसाँस उसकी याद करके\nभी अभी तक फूलती है;\nयह मनुज की वीरता है\nया कि उसकी बेहया‌ई,\nसाथ ही आशा सुखों का\nस्वप्न लेकर झूलती है\nसत्य सुधियाँ, झूठ शायद\nस्वप्न, पर चलना अगर है,\nझूठ से सच को तुझे\nछलना पड़ेगा ही, मुसाफिर;\nसाँस चलती है तुझे\nचलना पड़ेगा ही मुसाफिर!\n\n","author":"हरिवंशराय बच्चन","title":"यात्रा और यात्री \/ हरिवंशराय बच्चन"},{"poem":"क्या करूँ संवेदना लेकर तुम्हारी?\nक्या करूँ?\n\nमैं दुखी जब-जब हुआ\nसंवेदना तुमने दिखाई,\nमैं कृतज्ञ हुआ हमेशा,\nरीति दोनो ने निभाई,\nकिन्तु इस आभार का अब\nहो उठा है बोझ भारी;\nक्या करूँ संवेदना लेकर तुम्हारी?\nक्या करूँ?\n\nएक भी उच्छ्वास मेरा\nहो सका किस दिन तुम्हारा?\nउस नयन से बह सकी कब\nइस नयन की अश्रु-धारा?\nसत्य को मूंदे रहेगी\nशब्द की कब तक पिटारी?\nक्या करूँ संवेदना लेकर तुम्हारी?\nक्या करूँ?\n\nकौन है जो दूसरों को\nदु:ख अपना दे सकेगा?\nकौन है जो दूसरे से\nदु:ख उसका ले सकेगा?\nक्यों हमारे बीच धोखे\nका रहे व्यापार जारी?\nक्या करूँ संवेदना लेकर तुम्हारी?\nक्या करूँ?\n\nक्यों न हम लें मान, हम हैं\nचल रहे ऐसी डगर पर,\nहर पथिक जिस पर अकेला,\nदुख नहीं बँटते परस्पर,\nदूसरों की वेदना में\nवेदना जो है दिखाता,\nवेदना से मुक्ति का निज\nहर्ष केवल वह छिपाता;\nतुम दुखी हो तो सुखी मैं\nविश्व का अभिशाप भारी!\nक्या करूँ संवेदना लेकर तुम्हारी?\nक्या करूँ?\n\n","author":"हरिवंशराय बच्चन","title":"क्या करूँ संवेदना लेकर तुम्हारी \/ हरिवंशराय बच्चन"},{"poem":"साथी सो न कर कुछ बात।\n\nपूर्ण कर दे वह कहानी, \nजो शुरू की थी सुनानी,\nआदि जिसका हर निशा में,\nअन्त चिर अज्ञात\nसाथी सो न कर कुछ बात।\n\nबात करते सो गया तू,\nस्वप्न में फिर खो गया तू,\nरह गया मैं और \nआधी रात आधी बात\nसाथी सो न कर कुछ बात।\n\n","author":"हरिवंशराय बच्चन","title":"साथी सो ना कर कुछ बात \/ हरिवंशराय बच्चन"},{"poem":"देवलोक से मिट्टी लाकर\nमैं मनुष्य की मूर्ति बनाता!\n\nरचता मुख जिससे निकली हो\nवेद-उपनिषद की वर वाणी,\nकाव्य-माधुरी, राग-रागिनी\nजग-जीवन के हित कल्याणी,\nहिंस्र जन्तु के दाढ़ युक्त\nजबड़े-सा पर वह मुख बन जाता!\nदेवलोक से मिट्टी लाकर\nमैं मनुष्य की मूर्ति बनाता!\n\nरचता कर जो भूमि जोतकर\nबोएँ, श्यामल शस्य उगाएँ,\nअमित कला कौशल की निधियाँ\nसंचित कर सुख-शान्ति बढ़ाएँ,\nहिस्र जन्तु के नख से संयुत\nपंजे-सा वह कर बन जाता!\nदेवलोक से मिट्टी लाकर\nमैं मनुष्य की मूर्ति बनाता!\n\nदो पाँवों पर उसे खड़ाकर\nबाहों को ऊपर उठवाता,\nस्वर्ग लोक को छू लेने का\nमानो हो वह ध्येय बनाता,\nहाथ टेक धरती के ऊपर\nहाय, नराधम पशु बन जाता!\nदेवलोक से मिट्टी लाकर\nमैं मनुष्य की मूर्ति बनाता!\n\n","author":"हरिवंशराय बच्चन","title":"मनुष्य की मूर्ति \/ हरिवंशराय बच्चन"},{"poem":"एक और जंजीर तड़कती है, भारत मां की जय बोलो।\n\nइन जंजीरों की चर्चा में कितनों ने निज हाथ बँधाए,\nकितनों ने इनको छूने के कारण कारागार बसाए,\nइन्हें पकड़ने में कितनों ने लाठी खाई, कोड़े ओड़े,\nऔर इन्हें झटके देने में कितनों ने निज प्राण गँवाए!\nकिंतु शहीदों की आहों से शापित लोहा, कच्चा धागा।\nएक और जंजीर तड़कती है, भारत मां की जय बोलो।\n\nजय बोलो उस धीर व्रती की जिसने सोता देश जगाया,\nजिसने मिट्टी के पुतलों को वीरों का बाना पहनाया,\nजिसने आज़ादी लेने की एक निराली राह निकाली,\nऔर स्वयं उसपर चलने में जिसने अपना शीश चढ़ाया,\nघृणा मिटाने को दुनियाँ से लिखा लहू से जिसने अपने,\n“जो कि तुम्हारे हित विष घोले, तुम उसके हित अमृत घोलो।”\nएक और जंजीर तड़कती है, भारत मां की जय बोलो।\n\nकठिन नहीं होता है बाहर की बाधा को दूर भगाना,\nकठिन नहीं होता है बाहर के बंधन को काट हटाना,\nग़ैरों से कहना क्या मुश्किल अपने घर की राह सिधारें,\nकिंतु नहीं पहचाना जाता अपनों में बैठा बेगाना,\nबाहर जब बेड़ी पड़ती है भीतर भी गाँठें लग जातीं,\nबाहर के सब बंधन टूटे, भीतर के अब बंधन खोलो।\nएक और जंजीर तड़कती है, भारत मां की जय बोलो।\n\nकटीं बेड़ियाँ औ’ हथकड़ियाँ, हर्ष मनाओ, मंगल गाओ,\nकिंतु यहाँ पर लक्ष्य नहीं है, आगे पथ पर पाँव बढ़ाओ,\nआज़ादी वह मूर्ति नहीं है जो बैठी रहती मंदिर में,\nउसकी पूजा करनी है तो नक्षत्रों से होड़ लगाओ।\nहल्का फूल नहीं आज़ादी, वह है भारी ज़िम्मेदारी,\nउसे उठाने को कंधों के, भुजदंडों के, बल को तोलो।\nएक और जंजीर तड़कती है, भारत मां की जय बोलो।\n\n","author":"हरिवंशराय बच्चन","title":"एक और जंज़ीर तड़कती है, भारत माँ की जय बोलो \/ हरिवंशराय बच्चन"},{"poem":"[सुभाष बोस के प्रति]\n\nजीवन का दिन बीत चुका था,\nछाई थी जीवन की रात,\nकिंतु नहीं मैंने छोड़ी थी\nआशा-होगा पुनः प्रभात।\n\nकाल न ठंडी कर पाया था,\nमेरे वक्षस्थल की आग,\nतोम तिमिर के प्रति विद्रोही\nबन उठता हर एक चिराग़।\n\nमेरे आँगन के अंदर भी,\nजल-जलकर प्राणों के दीप,\nमुझ से यह कहते रहते थे,\n\"मां, है प्रातःकाल समीप!\"\n\nकिंतु प्रतीक्षा करते हारा\nएक दिया नन्हा-नादान,\nबोला, \"मां, जाता मैं लाने\nसूरज को धर उसके कान!\"\n\nऔ’ मेरा वह वातुल, चंचल\nमेरा वह नटखट नादान,\nमेरे आँगन को कर सूना\nहाय, हो गया अंतर्धान।\n\nऔर, नियति की चाल अनोखी,\nआया फिर ऐसा तूफ़ान,\nजिसने कर डाला कितने ही\nमेरे दीपों का अवसान।\n\nहर बल अपने को बिखराकर,\nहोता शांत, सभी को ज्ञात,\nमंद पवन में ही परिवर्तित\nहो जाता हर झंझावात।\n\nऔ’, अपने आँगन के दीपों\nको फिर आज रही मैं जोड़,\nअडिग जिन्होंने रहकर ली थी\nभीषण झंझानिल से होड़।\n\nबिछुड़े दीपक फिर मिलते हैं,\nमिलकर मोद मनाते हैं,\nकिसने क्या झेला, क्या भोगा\nआपस में बतलाते हैं।\n\nकिन्तु नहीं लौटा है अब तक\nमेरा वह भोला, अनजान\nदीप गया था जो प्राची को\nलाने मेरा स्वर्ण विहान।\n\n\n","author":"हरिवंशराय बच्चन","title":"जीवन का दिन बीत चुका था छाई थी जीवन की रात \/ हरिवंशराय बच्चन"},{"poem":"[सरोजिनी नायडू की मृत्यु पर]\n\nहो गई मौन बुलबुले-हिंद!\n\nमधुबन की सहसा रुकी साँस,\nसब तरुवर-शाखाएँ उदास,\nअपने अंतर का स्वर खोकर\nबैठे हैं सब अलि विहग-वृंद!\nचुप हुई आज बुलबुले-हिन्द!\n\nस्वर्गिक सुख-सपनों से लाकर\nनवजीवन का संदेश अमर\nजिसने गाया था जीवन भर\nमधु ऋतु की जाग्रत वेला में\nकैसे उसका संगीत बन्द!\nसो गई आज बुलबुले-हिन्द!\n\nपंछी गाने पर बलिहारी,\nपर आज़ादी ज़्यादा प्यारी,\nबंदी ही हैं जो संसारी,\nतन के पिंजड़े को रिक्त छोड़\nउड़ गया मुक्त नभ में परिंद!\nउड़ गई आज बुलबुले-हिंद!\n\n","author":"हरिवंशराय बच्चन","title":"हो गयी मौन बुलबुले-हिंद \/ हरिवंशराय बच्चन"},{"poem":"गर्म लोहा पीट, ठंडा पीटने को वक्त बहुतेरा पड़ा है।\nसख्त पंजा, नस कसी चौड़ी कलाई\nऔर बल्लेदार बाहें,\nऔर आँखें लाल चिंगारी सरीखी,\nचुस्त औ तीखी निगाहें,\nहाँथ में घन, और दो लोहे निहाई\nपर धरे तू देखता क्या?\nगर्म लोहा पीट, ठंडा पीटने को वक्त बहुतेरा पड़ा है।\n\nभीग उठता है पसीने से नहाता\nएक से जो जूझता है,\nज़ोम में तुझको जवानी के न जाने\nखब्त क्या क्या सूझता है,\nया किसी नभ देवता नें ध्येय से कुछ\nफेर दी यों बुद्धि तेरी,\nकुछ बड़ा, तुझको बनाना है कि तेरा इम्तहां होता कड़ा है।\nगर्म लोहा पीट, ठंड़ा पीटने को वक्त बहुतेरा पड़ा है। \n\nएक गज छाती मगर सौ गज बराबर\nहौसला उसमें, सही है;\nकान करनी चाहिये जो कुछ \nतजुर्बेकार लोगों नें कही है;\nस्वप्न से लड़ स्वप्न की ही शक्ल में है\nलौह के टुकड़े बदलते\nलौह का वह ठोस बन कर है निकलता जो कि लोहे से लड़ा है।\nगर्म लोहा पीट, ठंड़ा पीटने को वक्त बहुतेरा पड़ा है।\n\nघन हथौड़े और तौले हाँथ की दे\nचोट, अब तलवार गढ तू\nऔर है किस चीज की तुझको भविष्यत\nमाँग करता आज पढ तू,\nऔ, अमित संतान को अपनी थमा जा\nधारवाली यह धरोहर\nवह अजित संसार में है शब्द का खर खड्ग ले कर जो खड़ा है।\nगर्म लोहा पीट, ठंडा पीटने को वक्त बहुतेरा पड़ा है।\n\n","author":"हरिवंशराय बच्चन","title":"गर्म लोहा \/ हरिवंशराय बच्चन"},{"poem":"(मुक्तिबोध का शव देखने की स्मृति)*\n\n...और उसकी चेतना जब जगी\nमौजों के थपेड़े लग रहे थे,\nआर-पार-विहीन पारावार में\nवह आ पड़ा था,\nकिंतु वह दिल का कड़ा था।\nफाड़ कर जबड़े हड़पने को\nतरंगो पर तरंगे उठ रही थीं,\nफेन मुख पर मार कर अंधा बनातीं,\nबधिर कर, दिगविदारी\nक्रूर ध्वनियों में ठठाती\nऔर जग की कृपा, करुण सहायता-संवेदना से दूर\nचारो ओर के उत्पात की लेती चुनौती\nधड़कती थी एक छाती।\n\nऔर दोनों हाँथ \nछाती से सटाये हुए थे\nकुछ बिम्ब, कुछ प्रतिबिम्ब, कुछ रूपक अनोखे\nशब्द कुछ, कुछ लयें नव जन्मी, अनूठी-\nध्वस्त जब नौका हुई थी\nवह इन्ही को बचा लाया था\nसमझ अनमोल थाती!\nऔर जब प्लावन-प्रलय का सामना हो\nकौन संबल कौन साथी!\n\nइन तरंगों, लहर, भँवरो के समर में\nटूटना ही, डूबना ही था उसे\nवह टूट कर डूबा, मगर\nकुछ बिम्ब, कुछ प्रतिबिम्ब, कुछ रूपक अनोखे\nआज भी उतरा रहे हैं\nऔर उसके साहसी अभियान की\nसहसा उठे तूफान की\nटूटे हुए जलयान की\nजल और नभ में ठने रन घमासान में\nटूटे हुए इंसान की\nगाथा सुनाते जा रहे हैं।\n\n\n मुक्तिबोध की मृत्यु का समाचार सुबह पत्र में पढ कर मैं अस्पताल पहुँचा। एक कर्मचारी नें एक कमरे का ताला खोल कर मुझे उनकी लाश दिखायी जो वहाँ अकेली एक नीली चादर में लिपटी पड़ी थी। कमरे से बाहर निकलते हुए मेरी दृष्टि दरवाजे पर गई, उस पर लिखा था - 'ट्वायलेट' - हरिवंश राय बच्चन।\n","author":"हरिवंशराय बच्चन","title":"टूटा हुआ इंसान \/ हरिवंशराय बच्चन"},{"poem":"एक दिन मैंने\nमैन में शब्द को धँसाया था\nऔर एक गहरी पीड़ा,\nएक गहरे आनंद में,\nसन्निपात-ग्रस्त सा,\nविवश कुछ बोला था;\nसुना, मेरा वह बोलना\nदुनियाँ में काव्य कहलाया था।\n\nआज शब्द में मौन को धँसाता हूँ,\nअब न पीड़ा है न आनंद है\nविस्मरण के सिन्धु में\nडूबता सा जाता हूँ,\nदेखूँ,\nतह तक\nपहुँचने तक,\nयदि पहुँचता भी हूँ, \nक्या पाता हूँ।\n\n","author":"हरिवंशराय बच्चन","title":"मौन और शब्द \/ हरिवंशराय बच्चन"},{"poem":"इसी घर से\nएक दिन\nशहीद का जनाज़ा निकला था,\nतिरंगे में लिपटा,\nहज़ारों की भीड़ में।\nकाँधा देने की होड़ में\nसैकड़ो के कुर्ते फटे थे,\nपुट्ठे छिले थे।\nभारत माता की जय,\nइंकलाब ज़िन्दाबाद,\nअंग्रेजी सरकार मुर्दाबाद\nके नारों में शहीद की माँ का रोदन\nडूब गया था।\nउसके आँसुओ की लड़ी\nफूल, खील, बताशों की झडी में\nछिप गई थी, \nजनता चिल्लाई थी-\nतेरा नाम सोने के अक्षरों में लिखा जाएगा।\nगली किसी गर्व से \nदिप गई थी।\n\nइसी घर से \nतीस बरस बाद\nशहीद की माँ का जनाजा निकला है,\nतिरंगे में लिपटा नहीं,\n(क्योंकि वह ख़ास-ख़ास\nलोगों के लिये विहित है)\nकेवल चार काँधों पर\nराम नाम सत्य है\nगोपाल नाम सत्य है\nके पुराने नारों पर;\nचर्चा है, बुढिया बे-सहारा थी,\nजीवन के कष्टों से मुक्त हुई,\nगली किसी राहत से\nछुई छुई।\n\n","author":"हरिवंशराय बच्चन","title":"शहीद की माँ \/ हरिवंशराय बच्चन"},{"poem":"अगर तुम्हारा मुकाबला\nदीवार से है,\nपहाड़ से है,\nखाई-खंदक से,\nझाड़-झंकाड़ से है\nतो दो ही रास्ते हैं-\nदीवार को गिराओ,\nपहाड़ को काटो,\nखाई-खंदक को पाटो,\nझाड़-झंकाड़ को छांटो, दूर हटाओ\nऔर एसा नहीं कर सकते-\nसीमाएँ सब की हैं- \nतो उनकी तरफ पीठ करो, वापस आओ।\nप्रगति एक ही राह से नहीं चलती है,\nलौटने वालों के साथ भी रहती है।\nतुम कदम बढाने वालों में हो\nकलम चलाने वालो में नहीं\nकि वहीं बैठ रहो\nऔर गर्यवरोध पर लेख-पर-लेख\nलिखते जाओ।\n\n","author":"हरिवंशराय बच्चन","title":"क़दम बढाने वाले: कलम चलाने वाले \/ हरिवंशराय बच्चन"},{"poem":"मैनें चिड़िया से कहा, मैं तुम पर एक \nकविता लिखना चाहता हूँ।\nचिड़िया नें मुझ से पूछा, 'तुम्हारे शब्दों में\nमेरे परों की रंगीनी है?'\nमैंने कहा, 'नहीं'।\n'तुम्हारे शब्दों में मेरे कंठ का संगीत है?'\n'नहीं।'\n'तुम्हारे शब्दों में मेरे डैने की उड़ान है?'\n'नहीं।'\n'जान है?'\n'नहीं।'\n'तब तुम मुझ पर कविता क्या लिखोगे?'\nमैनें कहा, 'पर तुमसे मुझे प्यार है'\nचिड़िया बोली, 'प्यार का शब्दों से क्या सरोकार है?'\nएक अनुभव हुआ नया।\nमैं मौन हो गया!\n\n","author":"हरिवंशराय बच्चन","title":"एक नया अनुभव \/ हरिवंशराय बच्चन"},{"poem":"मुंशी जी तन्नाए\nपर जब उनसे कहा गया,\nऎसा जुल्म और भी सह चुके हैं\nतो चले गए दुम दबाए।\n\nxxx\n\nमुंशी जी के लड़के तन्नाए,\nपर जब उनसे कहा गया,\nऎसा ज़ुल्म औरों पर भी हुआ है\nतो वे और भी तन्नाए।\n\n","author":"हरिवंशराय बच्चन","title":"दो पीढियाँ \/ हरिवंशराय बच्चन"},{"poem":"आधे से ज़्यादा जीवन\nजी चुकने पर मैं सोच रहा हूँ-\nक्यों जीता हूँ?\nलेकिन एक सवाल अहम\nइससे भी ज़्यादा,\nक्यों मैं ऎसा सोच रहा हूँ?\n\nसंभवत: इसलिए\nकि जीवन कर्म नहीं है अब\nचिंतन है,\nकाव्य नहीं है अब\nदर्शन है।\n\nजबकि परीक्षाएँ देनी थीं\nविजय प्राप्त करनी थी\nअजया के तन मन पर,\nसुन्दरता की ओर ललकना और ढलकना\nस्वाभाविक था।\nजबकि शत्रु की चुनौतियाँ बढ कर लेनी थी।\nजग के संघर्षों में अपना\nपित्ता पानी दिखलाना था,\nजबकि हृदय के बाढ़ बवंड़र\nऔ' दिमाग के बड़वानल को \nशब्द बद्ध करना था,\nछंदो में गाना था,\nतब तो मैंने कभी न सोचा\nक्यों जीता हूँ?\nक्यों पागल सा\nजीवन का कटु मधु पीता हूँ?\n\nआज दब गया है बड़वानल,\nऔर बवंडर शांत हो गया,\nबाढ हट गई,\nउम्र कट गई,\nसपने-सा लगता बीता है,\nआज बड़ा रीता रीता है\nकल शायद इससे ज्यादा हो\nअब तकिये के तले\nउमर ख़ैय्याम नहीं है,\nजन गीता है।\n\n","author":"हरिवंशराय बच्चन","title":"क्यों जीता हूँ \/ हरिवंशराय बच्चन"},{"poem":"\nआक्षितिज फैली हुई मिट्टी निरन्तर पूछती है,\nकब कटेगा, बोल, तेरी चेतना का शाप,\nऔर तू हों लीन मुझमे फिर बनेगा शान्त?\nकौन मिलनातुर नहीं है?\n\nगगन की निर्बन्ध बहती वायु प्रति पल पूछती है,\nकब गिरेगी, टूट, तेरी देह की दीवार,\nऔर तू हों लीन मुझमे फिर बनेगा मुक्त?\nकौन मिलनातुर नहीं है?\n\nसर्व व्यापी विश्व का व्यक्तित्व प्रति क्षण पूछता है,\nकब मिटेगा, बोल,  तेरे अहं का अभिमान,\nऔर तू हों लीन मुझमे फिर बनेगा पूर्ण?\nकौन मिलनातुर नहीं है?\n\n","author":"हरिवंशराय बच्चन","title":"कौन मिलनातुर नहीं है ? \/ हरिवंशराय बच्चन"},{"poem":"कल्पना के हाथ से कमनीय जो मंदिर बना था\nभावना के हाथ ने जिसमें वितानों को तना था\n\nस्वप्न ने अपने करों से था जिसे रुचि से सँवारा\nस्वर्ग के दुष्प्राप्य रंगों से, रसों से जो सना था\nढह गया वह तो जुटाकर ईंट, पत्थर, कंकड़ों को\nएक अपनी शांति की कुटिया बनाना कब मना है\nहै अँधेरी रात पर दीवा जलाना कब मना है\n\nबादलों के अश्रु से धोया गया नभ-नील नीलम\nका बनाया था गया मधुपात्र मनमोहक, मनोरम\nप्रथम ऊषा की किरण की लालिमा-सी लाल मदिरा\nथी उसी में चमचमाती नव घनों में चंचला सम\nवह अगर टूटा मिलाकर हाथ की दोनों हथेली\nएक निर्मल स्रोत से तृष्णा बुझाना कब मना है\nहै अँधेरी रात पर दीवा जलाना कब मना है\n\nक्या घड़ी थी, एक भी चिंता नहीं थी पास आई\nकालिमा तो दूर, छाया भी पलक पर थी न छाई\nआँख से मस्ती झपकती, बात से मस्ती टपकती\nथी हँसी ऐसी जिसे सुन बादलों ने शर्म खाई\nवह गई तो ले गई उल्लास के आधार, माना\nपर अथिरता पर समय की मुसकराना कब मना है\nहै अँधेरी रात पर दीवा जलाना कब मना है\n\nहाय, वे उन्माद के झोंके कि जिनमें राग जागा\nवैभवों से फेर आँखें गान का वरदान माँगा\nएक अंतर से ध्वनित हों दूसरे में जो निरंतर\nभर दिया अंबर-अवनि को मत्तता के गीत गा-गा\nअंत उनका हो गया तो मन बहलने के लिए ही\nले अधूरी पंक्ति कोई गुनगुनाना कब मना है\nहै अँधेरी रात पर दीवा जलाना कब मना है\n\nहाय, वे साथी कि चुंबक लौह-से जो पास आए\nपास क्या आए, हृदय के बीच ही गोया समाए\nदिन कटे ऐसे कि कोई तार वीणा के मिलाकर\nएक मीठा और प्यारा ज़िन्दगी का गीत गाए\nवे गए तो सोचकर यह लौटने वाले नहीं वे\nखोज मन का मीत कोई लौ लगाना कब मना है\nहै अँधेरी रात पर दीवा जलाना कब मना है\n\nक्या हवाएँ थीं कि उजड़ा प्यार का वह आशियाना\nकुछ न आया काम तेरा शोर करना, गुल मचाना\nनाश की उन शक्तियों के साथ चलता ज़ोर किसका\nकिंतु ऐ निर्माण के प्रतिनिधि, तुझे होगा बताना\nजो बसे हैं वे उजड़ते हैं प्रकृति के जड़ नियम से\nपर किसी उजड़े हुए को फिर बसाना कब मना है\nहै अँधेरी रात पर दीवा जलाना कब मना है\n\n","author":"हरिवंशराय बच्चन","title":"है अँधेरी रात पर दीवा जलाना कब मना है? \/ हरिवंशराय बच्चन"},{"poem":"तीर पर कैसे रुकूँ मैं, आज लहरों में निमंत्रण!\nरात का अंतिम प्रहर है, झिलमिलाते हैं सितारे,\nवक्ष पर युग बाहु बाँधे, मैं खड़ा सागर किनारे\nवेग से बहता प्रभंजन, केश-पट मेरे उड़ाता,\nशून्य में भरता उदधि-उर की रहस्यमयी पुकारें,\nइन पुकारों की प्रतिध्वनि, हो रही मेरे हृदय में,\nहै प्रतिच्छायित जहाँ पर, सिंधु का हिल्लोल - कंपन!\nतीर पर कैसे रुकूँ मैं,आज लहरों में निमंत्रण!\n\nविश्व की संपूर्ण पीड़ा सम्मिलित हो रो रही है,\nशुष्क पृथ्वी आँसुओं से पाँव अपने धो रही है,\nइस धरा पर जो बसी दुनिया यही अनुरूप उसके--\nइस व्यथा से हो न विचलित नींद सुख की सो रही है,\nक्यों धरणि अब तक न गलकर लीन जलनिधि में गई हो?\nदेखते क्यों नेत्र कवि के भूमि पर जड़-तुल्य जीवन?\nतीर पर कैसे रुकूँ मैं, आज लहरों में निमंत्रण!\n\nजड़ जगत में वास कर भी, जड़ नहीं व्यवहार कवि का\nभावनाओं से विनिर्मित, और ही संसार कवि का,\nबूँद के उच्छ्वास को भी, अनसुनी करता नहीं वह,\nकिस तरह होता उपेक्षा-पात्र पारावार कवि का,\nविश्व-पीड़ा से, सुपरिचित, हो तरल बनने, पिघलने,\nत्याग कर आया यहाँ कवि, स्वप्न-लोकों के प्रलोभन।\nतीर पर कैसे रुकूँ मैं, आज लहरों में निमंत्रण। \n\nजिस तरह मरु के हृदय में, है कहीं लहरा रहा सर,\nजिस तरह पावस-पवन में, है पपीहे का छिपा स्वर\nजिस तरह से अश्रु-आहों से, भरी कवि की निशा में\nनींद की परियाँ बनातीं, कल्पना का लोक सुखकर\nसिंधु के इस तीव्र हाहाकार ने, विश्वास मेरा,\nहै छिपा रक्खा कहीं पर, एक रस-परिपूर्ण गायन!\nतीर पर कैसे रुकूँ मैं, आज लहरों में निमंत्रण\n\nनेत्र सहसा आज मेरे, तम-पटल के पार जाकर\nदेखते हैं रत्न-सीपी से, बना प्रासाद सुन्दर\nहै खड़ी जिसमें उषा ले, दीप कुंचित रश्मियों का,\nज्योति में जिसकी सुनहरली, सिंधु कन्याएँ मनोहर\nगूढ़ अर्थों से भरी मुद्रा, बनाकर गान करतीं\nऔर करतीं अति अलौकिक, ताल पर उन्मत्त नर्तन!\nतीर पर कैसे रुकूँ मैं, आज लहरों में निमंत्रण!\n\nमौन हो गंधर्व बैठे, कर श्रवण इस गान का स्वर,\nवाद्य-यंत्रों पर चलाते, हैं नहीं अब हाथ किन्नर,\nअप्सराओं के उठे जो, पग उठे ही रह गए हैं,\nकर्ण उत्सुक, नेत्र अपलक, साथ देवों के पुरन्दर\nएक अद्भुत और अविचल, चित्र-सा है जान पड़ता,\nदेव बालाएँ विमानों से, रहीं कर पुष्प-वर्णन।\nतीर पर कैसे रुकूँ मैं, आज लहरों में निमंत्रण!\n\nदीर्घ उर में भी जलधि के, हैं नहीं खुशियाँ समाती,\nबोल सकता कुछ न उठती, फूल वारंवार छाती,\nहर्ष रत्नागार अपना, कुछ दिखा सकता जगत को,\nभावनाओं से भरी यदि, यह फफककर फूट जाती,\nसिन्धु जिस पर गर्व करता, और जिसकी अर्चना को\nस्वर्ग झुकता, क्यों न उसके, प्रति करे कवि अर्घ्य अर्पण।\nतीर पर कैसे रुकूँ में, आज लहरों में निमंत्रण!\n\nआज अपने स्वप्न को मैं, सच बनाना चाहता हूँ,\nदूर की इस कल्पना के, पास जाना चाहता हूँ,\nचाहता हूँ तैर जाना, सामने अंबुधि पड़ा जो,\nकुछ विभा उस पार की, इस पार लाना चाहता हूँ,\nस्वर्ग के भी स्वप्न भू पर, देख उनसे दूर ही था,\nकिन्तु पाऊँगा नहीं कर आज अपने पर नियंत्रण।\nतीर पर कैसे रुकूँ मैं, आज लहरों में निमंत्रण,\n\nलौट आया यदि वहाँ से, तो यहाँ नव युग लगेगा,\nनव प्रभाती गान सुनकर, भाग्य जगती का जगेगा,\nशुष्क जड़ता शीघ्र बदलेगी, सरल चैतन्यता में,\nयदि न पाया लौट, मुझको, लाभ जीवन का मिलेगा,\nपर पहुँच ही यदि न पाया, व्यर्थ क्या प्रस्थान होगा?\nकर सकूँगा विश्व में फिर भी नए पथ का प्रदर्शन!\nतीर पर कैसे रुकूँ मैं, आज लहरों में निमंत्रण!\n\nस्थल गया है भर पथों से, नाम कितनों के गिनाऊँ,\nस्थान बाकी है कहाँ पथ, एक अपना भी बनाऊँ?\nविश्व तो चलता रहा है, थाम राह बनी-बनाई\nकिंतु इनपर किस तरह मैं, कवि-चरण अपने बढ़ाऊँ?\nराह जल पर भी बनी है, रूढ़ि, पर, न हुई कभी वह,\nएक तिनका भी बना सकता, यहाँ पर मार्ग नूतन!\nतीर पर कैसे रुकूँ मैं, आज लहरों में निमंत्रण!\n\nदेखता हूँ आँख के आगे नया यह क्या तमाशा -\nकर निकलकर दीर्घ जल से हिल रहा करता मना-सा,\nहै हथेली-मध्य चित्रित नीर मग्नप्राय बेड़ा!\nमैं इसे पहचानता हूँ, हैं नहीं क्या यह निराशा?\nहो पड़ी उद्दाम इतनी, उर-उमंगे, अब न उनको\nरोक सकता भय निराशा का, न आशा का प्रवंचन।\nतीर पर कैसे रुकूँ मैं, आज लहरों में निमंत्रण!\n\nपोत अगणित इन तरंगों ने, डुबाए मानता मैं,\nपार भी पहुँचे बहुत-से, बात यह भी जानता मैं,\nकिन्तु होता सत्य यदि यह भी, सभी जलयान डूबे,\nपार जाने की प्रतिज्ञा आज बरबस ठानता मैं,\nडूबता मैं, किंतु उतराता सदा व्यक्तित्व मेरा\nहों युवक डूबे भले ही है कभी डूबा न यौवन!\nतीर पर कैसे रुकूँ मैं, आज लहरों में निमंत्रण!\n\nआ रहीं प्राची क्षितिज से खींचने वाली सदाएँ,\nमानवों के भाग्य-निर्णायक सितारों! दो दुआएँ,\nनाव, नाविक, फेर ले जा, हैं नहीं कुछ काम इसका,\nआज लहरों से उलझने को फड़कती हैं भुजाएँ\nप्राप्त हो उस पार भी इस पार-सा चाहे अंधेरा,\nप्राप्त हो युग की उषा चाहे लुटाती नव किरन-धन!\nतीर पर कैसे रुकूँ मैं, आज लहरों में निमंत्रण!\n\n","author":"हरिवंशराय बच्चन","title":"तीर पर कैसे रुकू मैं आज लहरों में निमंत्रण!  \/ हरिवंशराय बच्चन"}]
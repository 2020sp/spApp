[{"poem":"नहीं काट सकते \nअतल में धँसी \nमेरी जड़ों को \nतुम्हारी नैतिकता के \nजंग लगे भोथरे हथियार\n\nमत आँको मेरा मूल्य \nधरती आकाश से  \nआकाश धरती से सार्थक है\n\nतुम्हारे पाँव हर बार की तरह \nआदर्श का लम्बा रास्ता भूलकर \nमेरे अस्तित्व की छोटी पगडण्डी \nपर ही लौट आएँगे\n\nअपना विस्तार,भूल जाओ वामन \nमेरी अस्मिता नापने में \nतुम्हारे तीन पग छोटे पड़ जाएँगे ।\n\n","author":"नीलम सिंह","title":"भूल जाओ  वामन \/ नीलम सिंह"},{"poem":"पुरवा! \nजब मेरे देश जाना \nमेरी चंदन माटी की गंध \nअपनी साँसों में भर लेना, \nनाप लेना मेरे पोखर मेरे तालाब की थाह \nकहीं वे सूखे तो नहीं,\nझाँक लेना मेरी मैना की कोटर में \nउसके अण्डे फूटे तो नहीं, \n\nलेकिन पुरवा \nजब चंपा की बखरी में जाना \nउसकी पलकों को धीरे से सहलाना \nदेखना, उसके सपने रूठे तो नहीं, \n\nमेरी अमराईयों में गूँजती कोयल की कूक \nकनेर के पीले फूल \nसबको साक्षी बनाना \nपूछना, धरती-आकाश के रिश्ते \nकहीं टूटे तो नहीं, \n\nक्या, मेरी सोनजुही \nमुझे अब भी याद करती है \nउसके वादे, झूठे तो नहीं ।\n\n","author":"नीलम सिंह","title":"याचना \/ नीलम सिंह"},{"poem":"शब्दों के जोड़-तोड़ से \nगणित की तरह \nहल की जा रही है जो \nवह कविता नहीं है \n\nअपनी सामर्थ्य से दूना \nबोझ उठाते-उठाते \nचटख गई हैं जिनकी हड्डियाँ \nउन मज़दूरों के \nज़िस्म का दर्द है कविता \nभूख से लड़ने के लिये \nतवे पर पक रही है जो \nउस रोटी की गंध है कविता \n\nउतार सकता है जो \nख़ुदा के चेहरे से भी नकाब \nवो मज़बूत हाथ है कविता \nजीती जा सकती है जिससे \nबड़ी से बड़ी जंग \nवह हथियार है कविता \n\nजिसके आँचल की छाया में \nपलते हैं हमारी आँखों के \nबेहिसाब सपने \nउस माँ का प्यार है कविता \nजिसके तुतलाते स्वर \nकहना चाहते हैं बहुत कुछ \nउस बच्चे की नई वर्णमाला का \nअक्षर है कविता \n\nकविता एकलव्य का अँगूठा नहीं है \nकि गुरु-दक्षिणा के बहाने \nकटवा दिया जाय \nवह अर्जुन का गाण्डीव है, कृष्ण का सुदर्शन चक्र ।\n\nकविता नदी की क्षीण रेखा नहीं \nसमुद्र का विस्तार है \nजो गुंजित कर सकती है \nपूरे ब्रह्माण्ड को \nवह झंकार है कविता ।\n\n","author":"नीलम सिंह","title":"कविता \/ नीलम सिंह"},{"poem":"आकाश! \nकब तक ओढ़ोगे \nपरंपरा की पुरानी चादर, \nढोते रहोगे \nव्यापक होने का झूठा दंभ,\n\nतुम्हारा उद्देश्यहीन विस्तार \nनहीं ढक सका है \nकिसी का नंगापन \n\nछोड़कर कल्पना, \nवास्तविकता पर उतर आओ, \nभाई! अपने नीले फलक पर \nइन्द्रधनुष नहीं \nरोटियाँ उगाओ।\n\n","author":"नीलम सिंह","title":"एक पैगाम आकाश के नाम \/ नीलम सिंह"}]
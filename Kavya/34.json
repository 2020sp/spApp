[{"poem":"सीधी नजर हुयी तो सीट पर बिठा गए।\nटेढी हुयी तो कान पकड कर उठा गये। \n\nसुन कर रिजल्ट गिर पडे दौरा पडा दिल का।\nडाक्टर इलेक्शन का रियेक्शन बता गये । \n\nअन्दर से हंस रहे है विरोधी की मौत पर।\nऊपर से ग्लीसरीन के आंसू बहा गये । \n\nभूंखो के पेट देखकर नेताजी रो पडे ।\nपार्टी में बीस खस्ता कचौडी उडा गये । \n\nजब देखा अपने दल में कोई दम नही रहा ।\nमारी छलांग खाई से “आई“ में आ गये । \n\nकरते रहो आलोचना देते रहो गाली\nमंत्री की कुर्सी मिल गई गंगा नहा गए । \n\nकाका ने पूछा 'साहब ये लेडी कौन है'\nथी प्रेमिका मगर उसे सिस्टर बता गए।।\n\n","author":"काका हाथरसी","title":"आई में आ गए \/ काका हाथरसी"},{"poem":"फादर ने बनवा दिये तीन कोट¸ छै पैंट¸\nलल्लू मेरा बन गया कालिज स्टूडैंट।\nकालिज स्टूडैंट¸ हुए होस्टल में भरती¸\nदिन भर बिस्कुट चरें¸ शाम को खायें इमरती।\nकहें काका कविराय¸ बुद्धि पर डाली चादर¸\nमौज कर रहे पुत्र¸ हडि्डयां घिसते फादर।\n\nपढ़ना–लिखना व्यर्थ हैं¸ दिन भर खेलो खेल¸\nहोते रहु दो साल तक फस्र्ट इयर में फेल।\nफस्र्ट इयर में फेल¸ जेब में कंघा डाला¸\nसाइकिल ले चल दिए¸ लगा कमरे का ताला।\nकहें काका कविराय¸ गेटकीपर से लड़कर¸\nमुफ़्त सिनेमा देख¸ कोच पर बैठ अकड़कर।\n\nप्रोफ़ेसर या प्रिंसिपल बोलें जब प्रतिकूल¸\nलाठी लेकर तोड़ दो मेज़ और स्टूल।\nमेज़ और स्टूल¸ चलाओ ऐसी हाकी¸\nशीशा और किवाड़ बचे नहिं एकउ बाकी।\nकहें 'काका कवि' राय¸ भयंकर तुमको देता¸\nबन सकते हो इसी तरह 'बिगड़े दिल नेता।'\n\n","author":"काका हाथरसी","title":"कालिज स्टूडैंट \/ काका हाथरसी"},{"poem":"नाम-रूप के भेद पर कभी किया है गौर?\nनाम मिला कुछ और तो, शक्ल-अक्ल कुछ और।\nशक्ल-अक्ल कुछ और, नैनसुख देखे काने,\nबाबू सुंदरलाल बनाए ऐंचकताने।\nकहं ‘काका’ कवि, दयारामजी मारे मच्छर,\nविद्याधर को भैंस बराबर काला अक्षर।\n\nमुंशी चंदालाल का तारकोल-सा रूप,\nश्यामलाल का रंग है, जैसे खिलती धूप।\nजैसे खिलती धूप, सजे बुश्शर्ट हैण्ट में-\nज्ञानचंद छ्ह बार फेल हो गए टैंथ में।\nकहं ‘काका’ ज्वालाप्रसादजी बिल्कुल ठंडे,\nपंडित शांतिस्वरूप चलाते देखे डंडे।\n\nदेख, अशर्फीलाल के घर में टूटी खाट,\nसेठ छदम्मीलाल के मील चल रहे आठ।\nमील चल रहे आठ, कर्म के मिटें न लेखे,\nधनीरामजी हमने प्राय: निर्धन देखे।\nकहं ‘काका’ कवि, दूल्हेराम मर गए कंवारे,\nबिना प्रियतमा तड़पें प्रीतमसिंह बिचारे।\n\nदीन श्रमिक भड़का दिए, करवा दी हड़ताल,\nमिल-मालिक से खा गए रिश्वत दीनदयाल।\nरिश्वत दीनदयाल, करम को ठोंक रहे हैं,\nठाकुर शेरसिंह पर कुत्ते भोंक रहे हैं।\n‘काका’ छ्ह फिट लंबे छोटूराम बनाए,\nनाम दिगम्बरसिंह वस्त्र ग्यारह लटकाए।\n\nपेट न अपना भर सके जीवन-भर जगपाल,\nबिना सूंड के सैकड़ों मिलें गणेशीलाल।\nमिलें गणेशीलाल, पैंट की क्रीज सम्हारी-\nबैग कुली को दिया चले मिस्टर गिरिधारी।\nकहं ‘काका’ कविराय, करें लाखों का सट्टा,\nनाम हवेलीराम किराए का है अट्टा।\n\nदूर युद्ध से भागते, नाम रखा रणधीर,\nभागचंद की आज तक सोई है तकदीर।\nसोई है तकदीर, बहुत-से देखे-भाले,\nनिकले प्रिय सुखदेव सभी, दु:ख देने वाले।\nकहं ‘काका’ कविराय, आंकड़े बिल्कुल सच्चे,\nबालकराम ब्रह्मचारी के बारह बच्चे।\n\nचतुरसेन बुद्धू मिले, बुद्धसेन निर्बुद्ध,\nश्री आनन्दीलालजी रहें सर्वदा क्रुद्ध। \nरहें सर्वदा क्रुद्ध, मास्टर चक्कर खाते,\nइंसानों को मुंशी, तोताराम पढ़ाते,\nकहं ‘काका’, बलवीरसिंहजी लटे हुए हैं,\nथानसिंह के सारे कपड़े फटे हुए हैं।\n\nबेच रहे हैं कोयला, लाला हीरालाल,\nसूखे गंगारामजी, रूखे मक्खनलाल।\nरूखे मक्खनलाल, झींकते दादा-दादी-\nनिकले बेटा आसाराम निराशावादी।\nकहं ‘काका’, कवि भीमसेन पिद्दी-से दिखते,\nकविवर ‘दिनकर’ छायावादी कविता लिखते।\n\nआकुल-व्याकुल दीखते शर्मा परमानंद,\nकार्य अधूरा छोड़कर भागे पूरनचंद।\nभागे पूरनचंद, अमरजी मरते देखे,\nमिश्रीबाबू कड़वी बातें करते देखे।\nकहं ‘काका’ भण्डारसिंहजी रोते-थोते,\nबीत गया जीवन विनोद का रोते-धोते।\n\nशीला जीजी लड़ रही, सरला करती शोर,\nकुसुम, कमल, पुष्पा, सुमन निकलीं बड़ी कठोर।\nनिकलीं बड़ी कठोर, निर्मला मन की मैली\nसुधा सहेली अमृतबाई सुनीं विषैली।\nकहं ‘काका’ कवि, बाबू जी क्या देखा तुमने?\nबल्ली जैसी मिस लल्ली देखी है हमने।\n\nतेजपालजी मौथरे, मरियल-से मलखान,\nलाला दानसहाय ने करी न कौड़ी दान।\nकरी न कौड़ी दान, बात अचरज की भाई,\nवंशीधर ने जीवन-भर वंशी न बजाई।\nकहं ‘काका’ कवि, फूलचंदनजी इतने भारी-\nदर्शन करके कुर्सी टूट जाय बेचारी।\n\nखट्टे-खारी-खुरखुरे मृदुलाजी के बैन,\nमृगनैनी के देखिए चिलगोजा-से नैन।\nचिलगोजा-से नैन, शांता करती दंगा,\nनल पर न्हातीं गोदावरी, गोमती, गंगा।\nकहं ‘काका’ कवि, लज्जावती दहाड़ रही है,\nदर्शनदेवी लम्बा घूंघट काढ़ रही है।\n\nकलीयुग में कैसे निभे पति-पत्नी का साथ,\nचपलादेवी को मिले बाबू भोलानाथ।\nबाबू भोलानाथ, कहां तक कहें कहानी,\nपंडित रामचंद्र की पत्नी राधारानी।\n‘काका’ लक्ष्मीनारायण की गृहणी रीता,\nकृष्णचंद्र की वाइफ बनकर आई सीता।\n\nअज्ञानी निकले निरे, पंडित ज्ञानीराम,\nकौशल्या के पुत्र का रक्खा दशरथ नाम।\nरक्खा दशरथ नाम, मेल क्या खुब मिलाया,\nदूल्हा संतराम को आई दुलहिन माया।\n‘काका’ कोई-कोई रिश्ता बड़ा निकम्मा-\nपार्वतीदेवी है शिवशंकर की अम्मा।\n\nपूंछ न आधी इंच भी, कहलाते हनुमान,\nमिले न अर्जुनलाल के घर में तीर-कमान।\nघर में तीर-कमान, बदी करता है नेका,\nतीर्थराज ने कभी इलाहाबाद न देखा।\nसत्यपाल ‘काका’ की रकम डकार चुके हैं,\nविजयसिंह दस बार इलैक्शन हार चुके हैं।\n\nसुखीरामजी अति दुखी, दुखीराम अलमस्त,\nहिकमतराय हकीमजी रहें सदा अस्वस्थ।\nरहें सदा अस्वस्थ, प्रभु की देखो माया,\nप्रेमचंद में रत्ती-भर भी प्रेम न पाया।\nकहं ‘काका’ जब व्रत-उपवासों के दिन आते, \nत्यागी साहब, अन्न त्यागकार रिश्वत खाते।\n\nरामराज के घाट पर आता जब भूचाल,\nलुढ़क जायं श्री तख्तमल, बैठें घूरेलाल।\nबैठें घूरेलाल, रंग किस्मत दिखलाती,\nइतरसिंह के कपड़ों में भी बदबू आती।\nकहं ‘काका’, गंभीरसिंह मुंह फाड़ रहे हैं,\nमहाराज लाला की गद्दी झाड़ रहे हैं।\n\nदूधनाथजी पी रहे सपरेटा की चाय,\nगुरू गोपालप्रसाद के घर में मिली न गाय।\nघर में मिली न गाय, समझ लो असली कारण-\nमक्खन छोड़ डालडा खाते बृजनारायण।\n‘काका’, प्यारेलाल सदा गुर्राते देखे,\nहरिश्चंद्रजी झूठे केस लड़ाते देखे।\n\nरूपराम के रूप की निन्दा करते मित्र,\nचकित रह गए देखकर कामराज का चित्र।\nकामराज का चित्र, थक गए करके विनती,\nयादराम को याद न होती सौ तक गिनती,\nकहं ‘काका’ कविराय, बड़े निकले बेदर्दी,\nभरतराम ने चरतराम पर नालिश कर दी।\n\nनाम-धाम से काम का क्या है सामंजस्य?\nकिसी पार्टी के नहीं झंडाराम सदस्य।\nझंडाराम सदस्य, भाग्य की मिटें न रेखा,\nस्वर्णसिंह के हाथ कड़ा लोहे का देखा।\nकहं ‘काका’, कंठस्थ करो, यह बड़े काम की,\nमाला पूरी हुई एक सौ आठ नाम की।\n\n","author":"काका हाथरसी","title":"नाम बड़े दर्शन छोटे \/ काका हाथरसी"},{"poem":"पार्टी बंदी हों जहाँ , घुसे अखाड़ेबाज़\nमक्खी , मच्छर , गंदगी का रहता हो राज\nका रहता हो राज , सड़क हों टूटी - फूटी\nनगरपिता मदमस्त , छानते रहते बूटी\nकहँ ‘ काका ' कविराय , नहीं वह नगरपालिका\nबोर्ड लगा दो उसके ऊपर ‘ नरकपालिका '\n\n","author":"काका हाथरसी","title":"नगरपालिका वर्णन \/ काका हाथरसी"},{"poem":"नाम - रूप के भेद पर कभी किया है ग़ौर?\nनाम मिला कुछ और तो शक्ल - अक्ल कुछ और\nशक्ल - अक्ल कुछ और नयनसुख देखे काने\nबाबू सुंदरलाल बनाये ऐंचकताने\nकहँ ‘ काका ' कवि , दयाराम जी मारें मच्छर\nविद्याधर को भैंस बराबर काला अक्षर\n\nमुंशी चंदालाल का तारकोल सा रूप\nश्यामलाल का रंग है जैसे खिलती धूप\nजैसे खिलती धूप , सजे बुश्शर्ट पैंट में -\nज्ञानचंद छै बार फ़ेल हो गये टैंथ में\nकहँ ‘ काका ' ज्वालाप्रसाद जी बिल्कुल ठंडे\nपंडित शांतिस्वरूप चलाते देखे डंडे\n\nदेख अशर्फ़ीलाल के घर में टूटी खाट\nसेठ भिखारीदास के मील चल रहे आठ\nमील चल रहे आठ , करम के मिटें न लेखे\nधनीराम जी हमने प्रायः निर्धन देखे\nकहँ ‘ काका ' कवि , दूल्हेराम मर गये कुँवारे\nबिना प्रियतमा तड़पें प्रीतमसिंह बेचारे\n\nपेट न अपना भर सके जीवन भर जगपाल\nबिना सूँड़ के सैकड़ों मिलें गणेशीलाल\nमिलें गणेशीलाल , पैंट की क्रीज़ सम्हारी\nबैग कुली को दिया , चले मिस्टर गिरधारी\nकहँ ‘ काका ' कविराय , करें लाखों का सट्टा\nनाम हवेलीराम किराये का है अट्टा\n\nचतुरसेन बुद्धू मिले , बुद्धसेन निर्बुद्ध\nश्री आनंदीलाल जी रहें सर्वदा क्रुद्ध\nरहें सर्वदा क्रुद्ध , मास्टर चक्कर खाते\nइंसानों को मुंशी तोताराम पढ़ाते\nकहँ ‘ काका ', बलवीर सिंह जी लटे हुये हैं\nथानसिंह के सारे कपड़े फटे हुये हैं\n\nबेच रहे हैं कोयला , लाला हीरालाल\nसूखे गंगाराम जी , रूखे मक्खनलाल\nरूखे मक्खनलाल , झींकते दादा - दादी\nनिकले बेटा आशाराम निराशावादी\nकहँ ‘ काका ' कवि , भीमसेन पिद्दी से दिखते\nकविवर ‘ दिनकर ’ छायावदी कविता लिखते\n\nतेजपाल जी भोथरे , मरियल से मलखान\nलाला दानसहाय ने करी न कौड़ी दान\nकरी न कौड़ी दान , बात अचरज की भाई\nवंशीधर ने जीवन - भर वंशी न बजाई\nकहँ ‘ काका ' कवि , फूलचंद जी इतने भारी\nदर्शन करते ही टूट जाये कुर्सी बेचारी\n\nखट्टे - खारी - खुरखुरे मृदुलाजी के बैन\nमृगनयनी के देखिये चिलगोजा से नैन\nचिलगोजा से नैन , शांता करतीं दंगा\nनल पर नहातीं , गोदावरी , गोमती , गंगा\nकहँ ‘ काका ' कवि , लज्जावती दहाड़ रही हैं\nदर्शन देवी लंबा घूँघट काढ़ रही हैं\n\nअज्ञानी निकले निरे पंडित ज्ञानीराम\nकौशल्या के पुत्र का रक्खा दशरथ नाम\nरक्खा दशरथ नाम , मेल क्या खूब मिलाया\nदूल्हा संतराम को आई दुल्हन माया\n‘ काका ' कोई - कोई रिश्ता बड़ा निकम्मा\nपार्वती देवी हैं शिवशंकर की अम्मा\n\n","author":"काका हाथरसी","title":"नाम-रूप का भेद \/ काका हाथरसी"},{"poem":"बड़ा भयंकर जीव है , इस जग में दामाद\nसास - ससुर को चूस कर, कर देता बरबाद\nकर देता बरबाद , आप कुछ पियो न खाओ\nमेहनत करो , कमाओ , इसको देते जाओ\nकहॅं ‘ काका ' कविराय , सासरे पहुँची लाली\nभेजो प्रति त्यौहार , मिठाई भर- भर थाली\n\nलल्ला हो इनके यहाँ , देना पड़े दहेज\nलल्ली हो अपने यहाँ , तब भी कुछ तो भेज\nतब भी कुछ तो भेज , हमारे चाचा मरते\nरोने की एक्टिंग दिखा , कुछ लेकर टरते\n‘ काका ' स्वर्ग प्रयाण करे , बिटिया की सासू\nचलो दक्षिणा देउ और टपकाओ आँसू\n\nजीवन भर देते रहो , भरे न इनका पेट\nजब मिल जायें कुँवर जी , तभी करो कुछ भेंट\nतभी करो कुछ भेंट , जँवाई घर हो शादी\nभेजो लड्डू , कपड़े, बर्तन, सोना - चाँदी\nकहॅं ‘ काका ', हो अपने यहाँ विवाह किसी का\nतब भी इनको देउ , करो मस्तक पर टीका\n\nकितना भी दे दीजिये , तृप्त न हो यह शख़्श\nतो फिर यह दामाद है अथवा लैटर बक्स?\nअथवा लैटर बक्स , मुसीबत गले लगा ली\nनित्य डालते रहो , किंतु ख़ाली का ख़ाली\nकहँ ‘ काका ' कवि , ससुर नर्क में सीधा जाता\nमृत्यु - समय यदि दर्शन दे जाये जमाता\n\nऔर अंत में तथ्य यह कैसे जायें भूल\nआया हिंदू कोड बिल , इनको ही अनुकूल\nइनको ही अनुकूल , मार कानूनी घिस्सा\nछीन पिता की संपत्ति से , पुत्री का हिस्सा\n‘ काका ' एक समान लगें , जम और जमाई\nफिर भी इनसे बचने की कुछ युक्ति न पाई\n\n","author":"काका हाथरसी","title":"जम और जमाई \/ काका हाथरसी"},{"poem":"जा दिन एक बारात को मिल्यौ निमंत्रण-पत्र\nफूले-फूले हम फिरें, यत्र-तत्र-सर्वत्र\nयत्र-तत्र-सर्वत्र, फरकती बोटी-बोटी\nबा दिन अच्छी नाहिं लगी अपने घर रोटी\nकहँ 'काका' कविराय, लार म्हौंड़े सों टपके\nकर लड़ुअन की याद, जीभ स्याँपन सी लपके\n\nमारग में जब है गई अपनी मोटर फ़ेल\nदौरे स्टेशन, लई तीन बजे की रेल\nतीन बजे की रेल, मच रही धक्कम-धक्का\nदो मोटे गिर परे, पिच गये पतरे कक्का\nकहँ 'काका' कविराय, पटक दूल्हा ने खाई\nपंडितजू रह गये, चढ़ि गयौ ननुआ नाई\n\nनीचे को करि थूथरौ, ऊपर को करि पीठ\nमुर्गा बनि बैठे हमहुँ, मिली न कोऊ सीट\nमिली न कोऊ सीट, भीर में बनिगौ भुरता\nफारि लै गयौ कोउ हमारो आधौ कुर्ता\nकहँ 'काका' कविराय, परिस्थिति विकट हमारी\nपंडितजी रहि गये, उन्हीं पे 'टिकस' हमारी\n\nफक्क-फक्क गाड़ी चलै, धक्क-धक्क जिय होय\nएक पन्हैया रह गई, एक गई कहुँ खोय\nएक गई कहुँ खोय, तबहिं घुस आयौ टी-टी\nमांगन लाग्यौ टिकस, रेल ने मारी सीटी\nकहँ 'काका', समझायौ पर नहिं मान्यौ भैया\nछीन लै गयौ, तेरह आना तीन रुपैया\n\nजनमासे में मच रह्यौ, ठंडाई को सोर\nमिर्च और सक्कर दई, सपरेटा में घोर\nसपरेटा में घोर, बराती करते हुल्लड़\nस्वादि-स्वादि में खेंचि गये हम बारह कुल्हड़\nकहँ 'काका' कविराय, पेट हो गयौ नगाड़ौ\nनिकरौसी के समय हमें चढ़ि आयौ जाड़ौ\n\nबेटावारे ने कही, यही हमारी टेक\nदरबज्जे पे ले लऊँ नगद पाँच सौ एक\nनगद पाँच सौ एक, परेंगी तब ही भाँवर\nदूल्हा करिदौ बंद, दई भीतर सौं साँकर\nकहँ 'काका' कवि, समधी डोलें रूसे-रूसे\nअर्धरात्रि है गई, पेट में कूदें मूसे\n\nबेटीवारे ने बहुत जोरे उनके हाथ\nपर बेटा के बाप ने सुनी न कोऊ बात\nसुनी न कोऊ बात, बराती डोलें भूखे\nपूरी-लड़ुआ छोड़, चना हू मिले न सूखे\nकहँ 'काका' कविराय, जान आफत में आई\nजम की भैन बरात, कहावत ठीक बनाई\n\nसमधी-समधी लड़ि परै, तै न भई कछु बात\nचलै घरात-बरात में थप्पड़- घूँसा-लात\nथप्पड़- घूँसा-लात, तमासौ देखें नारी\nदेख जंग को दृश्य, कँपकँपी बँधी हमारी\nकहँ 'काका' कवि, बाँध बिस्तरा भाजे घर को\nपीछे सब चल दिये, संग में लैकें वर को\n\nमार भातई पै परी, बनिगौ वाको भात\nबिना बहू के गाम कों, आई लौट बरात\nआई लौट बरात, परि गयौ फंदा भारी\nदरबज्जै पै खड़ीं, बरातिन की घरवारीं\nकहँ काकी ललकार, लौटकें वापिस जाऔ\nबिना बहू के घर में कोऊ घुसन न पाऔ\n\nहाथ जोरि माँगी क्षमा, नीची करकें मोंछ\nकाकी ने पुचकारिकें, आँसू दीन्हें पोंछ\nआँसू दीन्हें पोंछ, कसम बाबा की खाई\nजब तक जीऊँ, बरात न जाऊँ रामदुहाई\nकहँ 'काका' कविराय, अरे वो बेटावारे\nअब तो दै दै, टी-टी वारे दाम हमारे\n\n","author":"काका हाथरसी","title":"दहेज की बारात \/ काका हाथरसी"},{"poem":"बटुकदत्त से कह रहे, लटुकदत्त आचार्य\nसुना? रूस में हो गई है हिंदी अनिवार्य\nहै हिंदी अनिवार्य, राष्ट्रभाषा के चाचा-\nबनने वालों के मुँह पर क्या पड़ा तमाचा\nकहँ 'काका', जो ऐश कर रहे रजधानी में\nनहीं डूब सकते क्या चुल्लू भर पानी में\n\nपुत्र छदम्मीलाल से, बोले श्री मनहूस\nहिंदी पढ़नी होये तो, जाओ बेटे रूस\nजाओ बेटे रूस, भली आई आज़ादी\nइंग्लिश रानी हुई हिंद में, हिंदी बाँदी\nकहँ 'काका' कविराय, ध्येय को भेजो लानत\nअवसरवादी बनो, स्वार्थ की करो वक़ालत\n\n","author":"काका हाथरसी","title":"हिंदी की दुर्दशा \/ काका हाथरसी"},{"poem":"पड़ा - पड़ा क्या कर रहा , रे मूरख नादान\nदर्पण रख कर सामने , निज स्वरूप पहचान\nनिज स्वरूप पह्चान , नुमाइश मेले वाले\nझुक - झुक करें सलाम , खोमचे - ठेले वाले\nकहँ ‘ काका ' कवि , सब्ज़ी - मेवा और इमरती\nचरना चाहे मुफ़्त , पुलिस में हो जा भरती\n\nकोतवाल बन जाये तो , हो जाये कल्यान\nमानव की तो क्या चले , डर जाये भगवान\nडर जाये भगवान , बनाओ मूँछे ऐसीं\nइँठी हुईं , जनरल अयूब रखते हैं जैसीं\nकहँ ‘ काका ', जिस समय करोगे धारण वर्दी\nख़ुद आ जाये ऐंठ - अकड़ - सख़्ती - बेदर्दी\n\nशान - मान - व्यक्तित्व का करना चाहो विकास\nगाली देने का करो , नित नियमित अभ्यास\nनित नियमित अभ्यास , कंठ को कड़क बनाओ\nबेगुनाह को चोर , चोर को शाह बताओ\n‘ काका ', सीखो रंग - ढंग पीने - खाने के\n‘ रिश्वत लेना पाप ' लिखा बाहर थाने के\n\n","author":"काका हाथरसी","title":"पुलिस-महिमा \/ काका हाथरसी"},{"poem":"कभी घूस खाई नहीं, किया न भ्रष्टाचार\nऐसे भोंदू जीव को बार-बार धिक्कार\nबार-बार धिक्कार, व्यर्थ है वह व्यापारी\nमाल तोलते समय न जिसने डंडी मारी\nकहँ 'काका', क्या नाम पायेगा ऐसा बंदा\nजिसने किसी संस्था का, न पचाया चंदा\n\n","author":"काका हाथरसी","title":"घूस माहात्म्य \/ काका हाथरसी"},{"poem":"भारतीय इतिहास का, कीजे अनुसंधान\nदेव-दनुज-किन्नर सभी, किया सोमरस पान\nकिया सोमरस पान, पियें कवि, लेखक, शायर\nजो इससे बच जाये, उसे कहते हैं 'कायर'\nकहँ 'काका', कवि 'बच्चन' ने पीकर दो प्याला\nदो घंटे में लिख डाली, पूरी 'मधुशाला'\n\nभेदभाव से मुक्त यह, क्या ऊँचा क्या नीच\nअहिरावण पीता इसे, पीता था मारीच\nपीता था मारीच, स्वर्ण- मृग रूप बनाया\nपीकर के रावण सीता जी को हर लाया\nकहँ 'काका' कविराय, सुरा की करो न निंदा\nमधु पीकर के मेघनाद पहुँचा किष्किंधा\n\nठेला हो या जीप हो, अथवा मोटरकार\nठर्रा पीकर छोड़ दो, अस्सी की रफ़्तार\nअस्सी की रफ़्तार, नशे में पुण्य कमाओ\nजो आगे आ जाये, स्वर्ग उसको पहुँचाओ\nपकड़ें यदि सार्जेंट, सिपाही ड्यूटी वाले\nलुढ़का दो उनके भी मुँह में, दो चार पियाले\n\nपूरी बोतल गटकिये, होय ब्रह्म का ज्ञान\nनाली की बू, इत्र की खुशबू एक समान\nखुशबू एक समान, लड़्खड़ाती जब जिह्वा\n'डिब्बा' कहना चाहें, निकले मुँह से 'दिब्बा'\nकहँ 'काका' कविराय, अर्ध-उन्मीलित अँखियाँ\nमुँह से बहती लार, भिनभिनाती हैं मखियाँ\n\nप्रेम-वासना रोग में, सुरा रहे अनुकूल\nसैंडिल-चप्पल-जूतियां, लगतीं जैसे फूल\nलगतीं जैसे फूल, धूल झड़ जाये सिर की\nबुद्धि शुद्ध हो जाये, खुले अक्कल की खिड़की\nप्रजातंत्र में बिता रहे क्यों जीवन फ़ीका\nबनो 'पियक्कड़चंद', स्वाद लो आज़ादी का\n\nएक बार मद्रास में देखा जोश-ख़रोश\nबीस पियक्कड़ मर गये, तीस हुये बेहोश\nतीस हुये बेहोश, दवा दी जाने कैसी\nवे भी सब मर गये, दवाई हो तो ऐसी\nचीफ़ सिविल सर्जन ने केस कर दिया डिसमिस\nपोस्ट मार्टम हुआ, पेट में निकली 'वार्निश'\n\n","author":"काका हाथरसी","title":"सुरा समर्थन \/ काका हाथरसी"},{"poem":"ढाई मन से कम नहीं, तौल सके तो तौल\nकिसी-किसी के भाग्य में, लिखी ठौस फ़ुटबौल\nलिखी ठौस फ़ुटबौल, न करती घर का धंधा\nआठ बज गये किंतु पलंग पर पड़ा पुलंदा\nकहँ ‘ काका ' कविराय , खाय वह ठूँसमठूँसा\nयदि ऊपर गिर पड़े, बना दे पति का भूसा\n\n","author":"काका हाथरसी","title":"मोटी पत्नी \/ काका हाथरसी"},{"poem":"भाँड़, भतीजा, भानजा, भौजाई, भूपाल\nपंचभूत की छूत से, बच व्यापार सम्हाल\nबच व्यापार सम्हाल, बड़े नाज़ुक ये नाते\nइनको दिया उधार, समझ ले बट्टे खाते\n‘काका ' परम प्रबल है इनकी पाचन शक्ती\nजब माँगोगे, तभी झाड़ने लगें दुलत्ती\n\n","author":"काका हाथरसी","title":"पंचभूत \/ काका हाथरसी"},{"poem":"पिल्ला बैठा कार में, मानुष ढोवें बोझ\nभेद न इसका मिल सका, बहुत लगाई खोज\nबहुत लगाई खोज, रोज़ साबुन से न्हाता\nदेवी जी के हाथ, दूध से रोटी खाता\nकहँ 'काका' कवि, माँगत हूँ वर चिल्ला-चिल्ला\nपुनर्जन्म में प्रभो! बनाना हमको पिल्ला\n\n","author":"काका हाथरसी","title":"पिल्ला \/ काका हाथरसी"},{"poem":"भोलू तेली गाँव में, करै तेल की सेल \nगली-गली फेरी करै, 'तेल लेऊ जी तेल' \n'तेल लेऊ जी तेल', कड़कड़ी ऐसी बोली \nबिजुरी तड़कै अथवा छूट रही हो गोली\nकहँ काका कवि कछुक दिना सन्नाटौ छायौ \nएक साल तक तेली नहीं गाँव में आयो\n\nमिल्यौ अचानक एक दिन, मरियल बा की चाल \nकाया ढीली पिलपिली, पिचके दोऊ गाल \nपिचके दोऊ गाल, गैल में धक्का खावै \n'तेल लेऊ जी तेल', बकरिया सौ मिमियावै \nपूछी हमने जे कहा हाल है गयौ तेरौ \nभोलू बोलो, काका ब्याह है गयौ मेरौ\n\n","author":"काका हाथरसी","title":"तेली कौ ब्याह \/ काका हाथरसी"},{"poem":"नेता अखरोट से बोले किसमिस लाल\nहुज़ूर हल कीजिये मेरा एक सवाल\nमेरा एक सवाल, समझ में बात न भरती\nमुर्ग़ी अंडे के ऊपर क्यों बैठा करती\nनेता ने कहा, प्रबंध शीघ्र ही करवा देंगे \nमुर्ग़ी के कमरे में एक कुर्सी डलवा देंगे\n\n","author":"काका हाथरसी","title":"मुर्ग़ी और नेता \/ काका हाथरसी"},{"poem":"प्रकृति बदलती क्षण-क्षण देखो,\nबदल रहे अणु, कण-कण देखो|\nतुम निष्क्रिय से पड़े हुए हो |\nभाग्य वाद पर अड़े हुए हो|\n\nछोड़ो मित्र! पुरानी डफली,\nजीवन में परिवर्तन लाओ |\nपरंपरा से ऊंचे उठ कर,\nकुछ तो स्टैंडर्ड बनाओ |\n\nजब तक घर मे धन संपति हो,\nबने रहो प्रिय आज्ञाकारी |\nपढो, लिखो, शादी करवा लो ,\nफिर मानो यह बात हमारी |\n\nमाता पिता से काट कनेक्शन,\nअपना दड़बा अलग बसाओ |\nकुछ तो स्टैंडर्ड बनाओ |\n\nकरो प्रार्थना, हे प्रभु हमको,\nपैसे की है सख़्त  ज़रूरत |\nअर्थ समस्या हल हो जाए, \nशीघ्र निकालो ऐसी सूरत |\n\nहिन्दी के हिमायती बन कर,\nसंस्थाओं से नेह जोड़िये |\nकिंतु आपसी बातचीत में,\nअंग्रेजी की टांग तोड़िये |\n\nइसे प्रयोगवाद कहते हैं,\nसमझो गहराई में जाओ |\nकुछ तो स्टैंडर्ड बनाओ |\n\nकवि बनने की इच्छा हो तो,\nयह भी कला बहुत मामूली |\nनुस्खा बतलाता हूँ, लिख लो,\nकविता क्या है, गाजर मूली |\n\nकोश खोल कर रख लो आगे, \nक्लिष्ट शब्द उसमें से चुन लो|\nउन शब्दों का जाल बिछा कर,\nचाहो जैसी कविता बुन लो |\n\nश्रोता जिसका अर्थ समझ लें,\nवह तो तुकबंदी है भाई |\nजिसे स्वयं कवि समझ न पाए, \nवह कविता है सबसे हाई |\n\nइसी युक्ती से बनो महाकवि,\nउसे \"नई कविता\" बतलाओ |\nकुछ तो स्टैंडर्ड बनाओ |\n\nचलते चलते मेन रोड पर,\nफिल्मी गाने गा सकते हो |\nचौराहे पर  खड़े खड़े  तुम, \nचाट पकोड़ी खा सकते हो |\n\nबड़े चलो उन्नति के पथ पर,\nरोक सके किस का बल बूता?\nयों प्रसिद्ध हो जाओ जैसे, \nभारत में बाटा का जूता |\n\nनई सभ्यता, नई संस्कृति,\nके नित चमत्कार दिखलाओ |\nकुछ तो स्टैंडर्ड बनाओ |  \n\nपिकनिक का जब मूड बने तो,\nताजमहल पर जा सकते हो |\nशरद-पूर्णिमा दिखलाने को,\n'उन्हें' साथ ले जा सकते हो |\n\nवे देखें जिस समय चंद्रमा,\nतब तुम निरखो सुघर चाँदनी |\nफिर दोनों मिल कर के गाओ, \nमधुर स्वरों में मधुर रागिनी |\n( तू मेरा चाँद मैं तेरी चाँदनी ..)\n\nआलू छोला, कोका-कोला, \n'उनका' भोग लगा कर पाओ |\nकुछ तो स्टैंडर्ड बनाओ|\n\n","author":"काका हाथरसी","title":"कुछ तो स्टैंडर्ड बनाओ \/ काका हाथरसी"},{"poem":"राशन की दुकान पर, देख भयंकर भीर \n‘क्यू’ में धक्का मारकर, पहुँच गये बलवीर \nपहुँच गये बलवीर, ले लिया नंबर पहिला \nखड़े रह गये निर्बल, बूढ़े, बच्चे, महिला \nकहँ ‘काका' कवि, करके बंद धरम का काँटा \nलाला बोले - भागो, खत्म हो गया आटा\n\n","author":"काका हाथरसी","title":"भ्रष्टाचार \/ काका हाथरसी"},{"poem":"बिना टिकट के ट्रेन में चले पुत्र बलवीर \nजहाँ ‘मूड’ आया वहीं, खींच लई ज़ंजीर \nखींच लई ज़ंजीर, बने गुंडों के नक्कू \nपकड़ें टी. टी. गार्ड, उन्हें दिखलाते चक्कू \nगुंडागर्दी, भ्रष्टाचार बढ़ा दिन-दूना \nप्रजातंत्र की स्वतंत्रता का देख नमूना\n\n","author":"काका हाथरसी","title":"अनुशासनहीनता और भ्रष्टाचार \/ काका हाथरसी"},{"poem":"वंदन कर भारत माता का, गणतंत्र राज्य की बोलो जय।\t\nकाका का दर्शन प्राप्त करो, सब पाप-ताप हो जाए क्षय॥\n\nमैं अपनी त्याग-तपस्या से जनगण को मार्ग दिखाता हूँ।\t\nहै कमी अन्न की इसीलिए चमचम-रसगुल्ले खाता हूँ॥\n\t\t\t\nगीता से ज्ञान मिला मुझको, मँज गया आत्मा का दर्पण।\t\nनिर्लिप्त और निष्कामी हूँ, सब कर्म किए प्रभु के अर्पण॥\n\nआत्मोन्नति के अनुभूत योग, कुछ तुमको आज बतऊँगा।\t\nहूँ सत्य-अहिंसा का स्वरूप, जग में प्रकाश फैलाऊँगा॥\n\t\t\t\nआई स्वराज की बेला तब, 'सेवा-व्रत' हमने धार लिया।\t\nदुश्मन भी कहने लगे दोस्त! मैदान आपने मार लिया॥\n\nजब अंतःकरण हुआ जाग्रत, उसने हमको यों समझाया।\t\nआँधी के आम झाड़ मूरख क्षणभंगुर है नश्वर काया॥\n\t\t\t\nगृहणी ने भृकुटी तान कहा-कुछ अपना भी उद्धार करो।\t\nहै सदाचार क अर्थ यही तुम सदा एक के चार करो॥\n\nगुरु भ्रष्टदेव ने सदाचार का गूढ़ भेद यह बतलाया।\t\nजो मूल शब्द था सदाचोर, वह सदाचार अब कहलाया॥\n\t\t\t\nगुरुमंत्र मिला आई अक्कल उपदेश देश को देता मैं।\t\nहै सारी जनता थर्ड क्लास, एअरकंडीशन नेता मैं॥\n\nजनता के संकट दूर करूँ, इच्छा होती, मन भी चलता।\t\nपर भ्रमण और उद्घाटन-भाषण से अवकाश नहीं मिलता॥\n\t\t\t\nआटा महँगा, भाटे महँगे, महँगाई से मत घबराओ।\t\nराशन से पेट न भर पाओ, तो गाजर शकरकन्द खाओ॥\n\nऋषियों की वाणी याद करो, उन तथ्यों पर विश्वास करो।\t\nयदि आत्मशुद्धि करना चाहो, उपवास करो, उपवास करो॥\n\t\t\t\nदर्शन-वेदांत बताते हैं, यह जीवन-जगत अनित्या है।\t\nइसलिए दूध, घी, तेल, चून, चीनी, चावल, सब मिथ्या है॥\n\nरिश्वत अथवा उपहार-भेंट मैं नहीं किसी से लेता हूँ।\t\nयदि भूले भटके ले भी लूँ तो कृष्णार्पण कर देता हूँ॥\n\t\t\t\nले भाँति-भाँति की औषधियाँ, शासक-नेता आगे आए।\t\nभारत से भ्रष्टाचार अभी तक दूर नहीं वे कर पाए॥\n\nअब केवल एक इलाज शेष, मेरा यह नुस्खा नोट करो।\t\nजब खोट करो, मत ओट करो, सब कुछ डंके की चोट करो॥\n\n","author":"काका हाथरसी","title":"एअर कंडीशन नेता \/ काका हाथरसी"},{"poem":"'काका' वेटिंग रूम में फँसे देहरादून \t।\nनींद न आई रात भर, मच्छर चूसें खून \t॥\nमच्छर चूसें खून, देह घायल कर डाली\t।\nहमें उड़ा ले ज़ाने की योजना बना ली\t॥\nकिंतु बच गए कैसे, यह बतलाएँ तुमको\t।\nनीचे खटमल जी ने पकड़ रखा था हमको\t॥\n\nहुई विकट रस्साकशी, थके नहीं रणधीर \t।\nऊपर मच्छर खींचते नीचे खटमल वीर   \t॥\nनीचे खटमल वीर, जान संकट में आई   \t।\nघिघियाए हम- \"जै जै जै हनुमान गुसाईं\t॥\nपंजाबी सरदार एक बोला चिल्लाके - \t|\nत्व्हाणूँ पजन करना होवे तो करो बाहर जाके \t॥\n\n","author":"काका हाथरसी","title":"खटमल-मच्छर-युद्ध \/ काका हाथरसी"},{"poem":"सारे जहाँ से अच्छा है इंडिया हमारा\nहम भेड़-बकरी इसके यह गड़ेरिया हमारा\n\nसत्ता की खुमारी में, आज़ादी सो रही है\nहड़ताल क्यों है इसकी पड़ताल हो रही है\nलेकर के कर्ज़ खाओ यह फर्ज़ है तुम्हारा\nसारे जहाँ से अच्छा है इंडिया हमारा.\n\nचोरों व घूसखोरों पर नोट बरसते हैं \nईमान के मुसाफिर राशन को तरशते हैं\nवोटर से वोट लेकर वे कर गए किनारा\nसारे जहाँ से अच्छा है इंडिया हमारा.\n\nजब अंतरात्मा का मिलता है हुक्म काका \nतब राष्ट्रीय पूँजी पर वे डालते हैं डाका\nइनकम बहुत ही कम है होता नहीं गुज़ारा\nसारे जहाँ से अच्छा है इंडिया हमारा.\n\nहिन्दी के भक्त हैं हम, जनता को यह जताते \nलेकिन सुपुत्र अपना कांवेंट में पढ़ाते\nबन जाएगा कलक्टर देगा हमें सहारा\nसारे जहाँ से अच्छा है इंडिया हमारा.\n\nफ़िल्मों पे फिदा लड़के, फैशन पे फिदा लड़की \nमज़बूर मम्मी-पापा, पॉकिट में भारी कड़की\nबॉबी को देखा जबसे बाबू हुए अवारा\nसारे जहाँ से अच्छा है इंडिया हमारा.\n\nजेवर उड़ा के बेटा, मुम्बई को भागता है \nज़ीरो है किंतु खुद को हीरो से नापता है\nस्टूडियो में घुसने पर गोरखा ने मारा\nसारे जहाँ से अच्छा है इंडिया हमारा.\n\n","author":"काका हाथरसी","title":"सारे जहाँ से अच्छा \/ काका हाथरसी"}]
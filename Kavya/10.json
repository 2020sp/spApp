[{"poem":"यकायक पता चला कि टोकनी नहीं है\nपहले होती थी\nजिसमें कई दुख और\nहरी-भरी सब्ज़ियाँ रखा करते थे\nअब नहीं है...\nदुख रखने की जगहें \nधीरे-धीरे कम हो रही हैं ।\n\n","author":"अशोक वाजपेयी","title":"टोकनी \/ अशोक वाजपेयी "},{"poem":"छाते से बाहर ढेर सारी धूप थी\nछाता-भर धूप सिर पर आने से रुक गई थी\nतेज़ हवा को छाता\nअपने-भर रोक पाता था\nबारिश में इतने सारे छाते थे\nकि लगता था कि लोग घर बैठे हैं\nऔर छाते ही सड़क पर चल रहे हैं\nअगर धूप, तेज़ हवा और बारिश न हो\nतो किसी को याद नहीं रहता\nकि छाते कहाँ दुबके पड़े हैं\n\n","author":"अशोक वाजपेयी","title":"छाता \/ अशोक वाजपेयी "},{"poem":"जूते वहीं थे\nउनमें पैर नहीं थे\nबीच-बीच में उनमें फफूंद लग जाता था\nक्योंकि कोई पहनता नहीं था\nनिरुपयोग से वे कुछ सख़्त भी पड़ गए थे,\nउनके तलों में धूल या कीचड़ नहीं लगा था\nउन्हें कोई हटाता नहीं था\nक्योंकि वे दिवंगत पिता के थे\nफिर एक दिन वो बिला गए,\nशायद अँधेरे में मौक़ा पाकर\nवे ख़ुद ही अंत की ओर चले गए\n\n","author":"अशोक वाजपेयी","title":"जूते \/ अशोक वाजपेयी "},{"poem":"जितना भर हो सकती थी\nउतना भर हो गई पत्ती\nउससे अधिक हो पाना उसके बस में न था\nन ही वृक्ष के बस में\nजितना काँपी वह पत्ती\nउससे अधिक काँप सकती थी\nयह उसके बस में था\nहोने और काँपने के बीच\nहिलगी हुई वह एक पत्ती थी\n\n","author":"अशोक वाजपेयी","title":"पत्ती \/ अशोक वाजपेयी "},{"poem":"हम अपने पूर्वजों की अस्थियों में रहते हैं-\n\nहम उठाते हैं एक शब्द \nऔर किसी पिछली शताब्दी का वाक्य-विन्यास \nविचलित होता है,\nहम खोलते हैं द्वार \nऔर आवाज़ गूँजती है एक प्राचीन घर में कहीं-\n\nहम वनस्पतियों की अभेद्य छाँह में रहते हैं \nकीड़ों की तरह \n\nहम अपने बच्चों को \nछोड़ जाते हैं पूर्वजों के पास \nकाम पर जाने के पहले \n\nहम उठाते हैं टोकनियों पर \nबोझ और समय  \nहम रुखी-सुखी खा और ठंडा पानी पीकर \nचल पड़ते हैं, \nअनंत की राह पर \nऔर धीरे-धीरे दृश्य में \nओझल हो जाते हैं \nकि कोई देखे तो कह नहीं पायेगा \nकि अभी कुछ देर पहले \nहम थे \n\nहम अपने पूर्वजों की अस्थियों में रहते हैं-\n\n","author":"अशोक वाजपेयी","title":"पूर्वजों की अस्थियों में \/ अशोक वाजपेयी "},{"poem":"समय, मुझे सिखाओ\nकैसे भर जाता है घाव?-पर \nएक  अदृश्य फाँस दुखती रहती है\nजीवन-भर|\n\nसमय, मुझे बताओ\nकैसे जब सब भूल चुके होंगे\nरोज़मर्रा के जीवन-व्यापार में\nमैं याद रख सकूँ\nऔर दूसरों से बेहतर न महसूस करूँ|\n\nसमय, मुझे सुझाओ\nकैसे मैं अपनी रोशनी बचाए रखूँ \nतेल चुक जाने के बाद भी \nताकि वह लड़का \nउधार लाई महँगी किताब एक रात में ही पूरी पढ़ सके|\n\nसमय, मुझे सुनाओ वह कहानी \nजब व्यर्थ पड़ चुके हों शब्द,\nअस्वीकार किया जा चुका हो सच,\nऔर बाक़ि न बची हो जूझने की शक्ति\nतब भी किसी ने छोड़ा न हो प्रेम,\nतजी न हो आसक्ति,\nझुठलाया न हो अपना मोह|\n\nसमय, सुनाओ उसकी गाथा\nजो अन्त तक बिना झुके\nबिना गिड़गिड़ाए या लड़खड़ाए,\nबिना थके और हारे, बिना संगी-साथी,\nबिना अपनी यातना को सबके लिए गाए,\nअपने अन्त की ओर चला गया|\n\nसमय, अँधेरे में हाथ थामने,\nसुनसान में गुनगुनाहट भरने, \nसहारा देने, धीरज बँधाने \nअडिग रहने, साथ चलने और लड़ने का\nकोई भूला-बिसरा पुराना गीत तुम्हें याद हो \nतो समय, गाओ\nताकि यह समय,\nयह अँधेरा,\nयह भारी असह्य समय कटे!\n\n","author":"अशोक वाजपेयी","title":"समय से अनुरोध \/ अशोक वाजपेयी "},{"poem":"तुम चले जाओगे\nपर थोड़ा-सा यहाँ भी रह जाओगे\nजैसे रह जाती है\nपहली बारिश के बाद \nहवा में धरती की सोंधी-सी गंध \nभोर के उजास में \nथोड़ा-सा चंद्रमा \nखंडहर हो रहे मंदिर में\nअनसुनी प्राचीन नूपुरों की झंकार|\n\nतुम चले जाओगे\nपर थोड़ी-सी हँसी\nआँखों की थोड़ी-सी चमक \nहाथ की बनी थोड़ी-सी कॉफी\nयहीं रह जाएँगे\nप्रेम के इस सुनसान में|\n\nतुम चले जाओगे \nपर मेरे पास \nरह जाएगी\nप्रार्थना की तरह पवित्र \nऔर अदम्य\nतुम्हारी उपस्थिति,\nछंद की तरह गूँजता\nतुम्हारे पास होने का अहसास|\n\nतुम चले जाओगे\nऔर थोड़ा-सा यहीं रह जाओगे|\n\n","author":"अशोक वाजपेयी","title":"विदा \/ अशोक वाजपेयी "},{"poem":"खरगोश अँधेरे में \nधीरे-धीरे कुतर रहे हैं पृथ्वी ।\n\nपृथ्वी को ढोकर\nधीरे-धीरे ले जा रही हैं चींटियाँ । \n\nअपने डंक पर साधे हुए पृथ्वी को \nआगे बढ़ते जा रहे हैं बिच्छू । \n\nएक अधपके अमरूद की तरह \nतोड़कर पृथ्वी को \nहाथ में लिये है\nमेरी बेटी । \n\nअँधेरे और उजाले में \nसदियों से \nअपना ठौर खोज रही है पृथ्वी \n\n(रचनाकालः1985)\n\n","author":"अशोक वाजपेयी","title":"अधपके अमरूद की तरह पृथ्वी  \/ अशोक वाजपेयी "},{"poem":"बच्चे \nअंतरिक्ष में \nएक दिन निकलेंगे \nअपनी धुन में, \nऔर बीनकर ले आयेंगे \nअधखाये फलों और \nरकम-रकम के पत्थरों की तरह \nकुछ तारों को । \n\nआकाश को पुरानी चांदनी की तरह \nअपने कंधों पर ढोकर \nअपने खेल के लिए \nउठा ले आयेंगे बच्चे \nएक दिन । \n\nबच्चे एक दिन यमलोक पर धावा बोलेंगे \nऔर छुड़ा ले आयेंगे \nसब पुरखों को \nवापस पृथ्वी पर,\nऔर फिर आँखें फाड़े \nविस्मय से सुनते रहेंगे \nएक अनन्त कहानी \nसदियों तक । \n\nबच्चे एक दिन......\n\n(रचनाकालः1986)\n\n","author":"अशोक वाजपेयी","title":"बच्चे एक दिन  \/ अशोक वाजपेयी "},{"poem":"वह जा रहा है\nसड़क पर\nएक आदमी\nअपनी जेब से निकालकर बीड़ी सुलगाता हुआ\nधूप में–\nइतिहास के अंधेरे\nचिड़ियों के शोर\nपेड़ों में बिखरे हरेपन से बेख़बर\nवह आदमी ...\n\nबिजली के तारों पर बैठे पक्षी\nउसे देखते हैं या नहीं – कहना मुश्किल है\nहालांकि हवा उसकी बीड़ी के धुएं को\nउड़ाकर ले जा रही है जहां भी वह ले जा सकती है ....\n\nवह आदमी\nसड़क पर जा रहा है\nअपनी ज़िंदगी का दुख–सुख लिए\nऔर ऐसे जैसे कि उसके ऐसे जाने पर\nकिसी को फ़र्क नहीं पड़ता\nऔर कोई नहीं देखता उसे\nन देवता¸ न आकाश और न ही\nसंसार की चिंता करने वाले लोग\n\nवह आदमी जा रहा है\nजैसे शब्दकोष से\nएक शब्द जा रहा है\nलोप की ओर ....\n\nऔर यह कविता न ही उसका जाना रोक सकती है\nऔर न ही उसका इस तरह नामहीन\nओझल होना ......\n\nकल जब शब्द नहीं होगा\nऔर न ही यह आदमी\nतब थोड़ी–सी जगह होगी\nखाली–सी\nपर अनदेखी\nऔर एक और आदमी\nउसे रौंदता हुआ चला जाएगा।\n\n","author":"अशोक वाजपेयी","title":"सड़क पर एक आदमी \/ अशोक वाजपेयी "},{"poem":"प्रार्थना के शब्दों की तरह\nपवित्र और दीप्त\nवे बच्चे\n\nउठाते हैं अपने हाथ¸\nअपनी आंखें¸\nअपना नन्हा–सा जीवन\nउन सबके लिए\nजो बचाना चाहते हैं पृथ्वी¸\nजो ललचाते नहीं हैं पड़ोसी से\nजो घायल की मदद के लिए\nरुकते हैं रास्ते पर।\n\nबच्चे उठाते हैं\nअपने खिलौने\nउन देवताओं के लिए–\nजो रखते हैं चुपके से\nबुढ़िया के पास अन्न¸\nचिड़ियों के बच्चों के पास दाने¸\nजो खाली कर देते हैं रातोंरात\nबेईमानों के भंडार\nवे बच्चे प्रार्थना करना नहीं जानते\nवे सिर्फ़ प्रार्थना के शब्दों की तरह\nपवित्र और दीप्त\nउठाते हैं अपने हाथ।\n\n","author":"अशोक वाजपेयी","title":"वे बच्चे \/ अशोक वाजपेयी "},{"poem":"एक बार जो ढल जाएंगे\nशायद ही फिर खिल पाएंगे।\n\nफूल शब्द या प्रेम\nपंख स्वप्न या याद\nजीवन से जब छूट गए तो\nफिर न वापस आएंगे।\nअभी बचाने या सहेजने का अवसर है\nअभी बैठकर साथ\nगीत गाने का क्षण है।\n\nअभी मृत्यु से दांव लगाकर\nसमय जीत जाने का क्षण है।\nकुम्हलाने के बाद\nझुलसकर ढह जाने के बाद\nफिर बैठ पछताएंगे।\n\nएक बार जो ढल जाएंगे\nशायद ही फिर खिल पाएंगे।\n\n","author":"अशोक वाजपेयी","title":"एक बार जो \/ अशोक वाजपेयी "},{"poem":"उसने कहा\nउसके पास एक छोटा सा हृदय है\nजैसे धूप कहे\nउसके पास थोड़ी सी रौशनी है\nआग कहे\nउसके पास थोड़ी सी गरमाहट---\n\nधूप नहीं कहती उसके पास अंतरिक्ष है\nआग नहीं कहती उसके पास लपटें\nवह नहीं कहती उसके पास देह ।\n\n","author":"अशोक वाजपेयी","title":"वह नहीं कहती \/ अशोक वाजपेयी "},{"poem":"ट्रेन के बरामदे में खड़े लोग\nबाहर की ओर देखते हैं पर न तो जल्दी ही\nउतरने और न ही कहीं अंदर\nबैठने की जगह पाने की उम्मीद में\n\nबिना उम्मीद के इस सफ़र में \nदिदिया भी कहीं होगी दुबकी बैठी\nया ऐसे ही कोने में कहीं खड़ी\nऔर पता नहीं उसने काका की खोज की भी या नहीं\nदोनों अब इस ट्रेन में हैं जो बिना कहीं रुके\nन जाने किस ओर चली जा रही है हहराती हुई\n\nकहीं सीट पर\nबरसों पहले आयी कुछ महीनों की बहन भी है\nजिसका चेहरा भी याद नहीं और बड़ी सफ़ेद दाढ़ीवाले\nमंत्र बुदबुदाते बाबा भी\n\nन कोई नाम है न संख्या न रंग\nसब एक दूसरे से बेख़बर हैं और बेसामान\nन ट्रेन के रुकने का इंतज़ार है न किसी के आने का\n\nनीचे घास पर आँगन में छुकछुक गाड़ी का खेल खेलते\nजूनू डुल्लो दूबी चिंकू\nउस ट्रेन की किसी खिड़की से\nदिदिया को पता नहीं दीख पड़ते हैं या नहीं?\n\n","author":"अशोक वाजपेयी","title":"मौत की ट्रेन में दिदिया \/ अशोक वाजपेयी"},{"poem":"चीटियाँ इतिहास में नहीं होती:\nउनकी कतारें उसके भूगोल के आरपार फैल जाती हैं;\nकिसी चींटी अपनी नन्हीं सी काया पर \nइतिहास की धूल पड़ने देती है । \n\nचींटियाँ सच की भी चिंता नहीं करतीं: \nसच भी अपने व्यास में \nरेंग रही चींटी को शामिल करना ज़रूरी नहीं समझता । \n\nचींटी का समय लंबा न होता होगा: \nजितना होता है उसमें वह उस समय से परेशान होती है \nइसका कोई ज्ञात प्रमाण नहीं है । \n\nइतिहास, सच और समय से परे और उनके द्वारा अलक्षित \nचींटी का जीवन फिर भी जीवन है:\nजिजीविषा से भरा-पूरा, \nसिवाय इसके कि चींटी कभी नहीं गिड़गिड़ाती \nकि उसे कोई देखता नहीं, दर्ज नहीं करता \nया कि अपने में शामिल नहीं करता । \n\nकवि की मुश्किल यह नहीं कि वह चींटी क्यों नहीं है \nबल्कि यह कि शायद वह है, \nलेकिन न लोग उसे रहने देते हैं, \nन इतिहास, सच या समय ।\n\n","author":"अशोक वाजपेयी","title":"चींटी \/ अशोक वाजपेयी"},{"poem":"कोई नहीं सुनता पुकार--\nसुनती है कान खड़े कर\nसीढियों पर चौकन्नी खड़ी बिल्ली,\nजिसे ठीक से पता नहीं कि\nडर कर भाग जाना चाहिए या\nठिठककर एकटक उस ओर देखना चाहिए।\n\nकोई नहीं सुनता चीख़--\nसुनती है खिड़की के बाहर\nहरियाये पेड़ पर अचानक आ गई नीली चिड़िया,\nजिसे पता नहीं कि यह चीख़ है\nया कि आवाज़ों के तुमुल में से एक और आवाज़।\n\nकोई नहीं सुनता प्रार्थना--\nसुनती है अपने पालने में लेटी दुधमुंही बच्ची,\nजो आदिम अंधेरे से निकलकर उजाले में आने पर\nइतनी भौंचक है\nकि उसके लिए अभी आवाज़\nहोने, न होने के बीच का सुनसान है।\n\n","author":"अशोक वाजपेयी","title":"कोई नहीं सुनता \/ अशोक वाजपेयी"},{"poem":"इस गाढे अंधेरे में\nयों तो हाथ को हाथ नहीं सूझता\nलेकिन साफ़-साफ़ नज़र आता है:\nहत्यारों का बढता हुआ हुजूम,\nउनकी ख़ूंख़्वार आंखें,\nउसके तेज़ धारदार हथियार,\nउनकी भड़कीली पोशाकें\nमारने-नष्ट करने का उनका चमकीला उत्साह,\nउनके सधे-सोचे-समझे क़दम।\nहमारे पास अंधेरे को भेदने की कोई हिकमत नहीं है\nऔर न हमारी आंखों को अंधेरे में देखने का कोई वरदान मिला है।\nफिर भी हमको यह सब साफ़ नज़र आ रहा है।\nयह अजब अंधेरा है\nजिसमें सब कुछ साफ़ दिखाई दे रहा है\nजैसे नीमरोशनी में कोई नाटक के दृश्य।\nहमारे पास न तो आत्मा का प्रकाश है\nऔर न ही अंतःकरण का कोई आलोक:\nयह हमारा विचित्र समय है\nजो बिना किसी रोशनी की उम्मीद के\nहमें गाढे अंधेरे में गुम भी कर रहा है\nऔर साथ ही उसमें जो हो रहा है\nवह दिखा रहा है:\nक्या कभी-कभार कोई अंधेरा समय रोशनी भी होता है?\n\n","author":"अशोक वाजपेयी","title":"गाढे अंधेरे में \/ अशोक वाजपेयी"},{"poem":"विश्वास करना चाहता हूँ कि\nजब प्रेम में अपनी पराजय पर\nकविता के निपट एकांत में विलाप करता हूँ\nतो किसी वृक्ष पर नए उगे किसलयों में सिहरन होती है\nबुरा लगता है किसी चिड़िया को दृश्य का फिर भी इतना हरा-भरा होना\nकिसी नक्षत्र की गति पल भर को धीमी पड़ती है अंतरिक्ष में\nपृथ्वी की किसी अदृश्य शिरा में बह रहा लावा थोड़ा बुझता है\nसदियों के पार फैले पुरखे एक-दूसरे को ढाढ़स बंधाते हैं\nदेवताओं के आंसू असमय हुई वर्षा में झरते हैं\nमैं रोता हूँ\nतो पूरे ब्रह्मांड में\nझंकृत होता है दुख का एक वृंदवादन –\nपराजय और दुख में मुझे अकेला नहीं छोड़ देता संसार\n\nदुख घिरता है ऐसे\nजैसे वही अब देह हो जिसमें रहना और मरना है\nजैसे होने का वही असली रंग है\nजो अब जाकर उभरा है\n\nविश्वास करना चाहता हूँ कि\nजब मैं विषाद के लंबे-पथरीले गलियारे में डगमग\nकहीं जाने का रास्ता खोज रहा होता हूँ\nतो जो रोशनी आगे दिखती है दुख की है\nजिस झरोखे से कोई हाथ आगे जाने की दिशा बताता है वह दुख का है\nऔर जिस घर में पहुंचकर,जिसके ओसारे में सुस्ताकर,आगे चलने की हिम्मत बंधेगी\nवह दुख का ठिकाना है\n\nविश्वास करना चाहता हूँ कि\nजैसे खिलखिलाहट का दूसरा नाम बच्चे और फूल हैं\nया उम्मीद का दूसरा नाम कविता\nवैसे ही प्रेम का दूसरा नाम दुख है ।\n\n","author":"अशोक वाजपेयी","title":"विश्वास करना चाहता हूँ \/ अशोक वाजपेयी"},{"poem":"मौसम बदले, न बदले\nहमें उम्मीद की\nकम से कम\nएक खिड़की तो खुली रखनी चाहिए।\n\nशायद कोई गृहिणी\nवसंती रेशम में लिपटी\nउस वृक्ष के नीचे\nकिसी अज्ञात देवता के लिए\nछोड़ गई हो\nफूल-अक्षत और मधुरिमा।\n\nहो सकता है\nकिसी बच्चे की गेंद\nबजाय अनंत में खोने के \nहमारे कमरे में अंदर आ गिरे और\nउसे लौटाई जा सके\n\nदेवासुर-संग्राम से लहूलुहान\nकोई बूढ़ा शब्द शायद\nबाहर की ठंड से ठिठुरता\nकिसी कविता की हल्की आंच में\nकुछ देर आराम करके रुकना चाहे।\n\nहम अपने समय की हारी होड़ लगाएँ\nऔर दाँव पर लगा दें\nअपनी हिम्मत, चाहत, सब-कुछ –\nपर एक खिड़की तो खुली रखनी चाहिए\nताकि हारने और गिरने के पहले\nहम अंधेरे में\nअपने अंतिम अस्त्र की तरह\nफेंक सकें चमकती हुई\nअपनी फिर भी\nबची रह गई प्रार्थना।\n\n(1990)\n\n","author":"अशोक वाजपेयी","title":"एक खिड़की \/ अशोक वाजपेयी"},{"poem":"मुझे चाहिए पूरी पृथ्वी\nअपनी वनस्पतियों, समुद्रों\nऔर लोगों से घिरी हुई,\nएक छोटा-सा घर काफ़ी नहीं है।\n\nएक खिड़की से मेरा काम नहीं चलेगा,\nमुझे चाहिए पूरा का पूरा आकाश\nअपने असंख्य नक्षत्रों और ग्रहों से भरा हुआ।\n\nइस ज़रा सी लालटेन से नहीं मिटेगा\nमेरा अंधेरा,\nमुझे चाहिए\nएक धधकता हुआ ज्वलंत सूर्य।\n\nथोड़े से शब्दों से नहीं बना सकता\nमैं कविता,\nमुझे चाहिए समूची भाषा –\nसारी हरीतिमा पृथ्वी की\nसारी नीलिमा आकाश की\nसारी लालिमा सूर्योदय की।\n\n(1987)\n\n","author":"अशोक वाजपेयी","title":"मुझे चाहिए \/ अशोक वाजपेयी"},{"poem":"पानी\nछूता है उसे\nउसकी त्वचा के उजास को\nउसके अंगों की प्रभा को –\n\nपानी\nढलकता है उसकी\nउपत्यकाओं शिखरों में से –\n\nपानी\nउसे घेरता है\nचूमता है\n\nपानी सकुचाता\nलजाता\nगरमाता है\nपानी बावरा हो जाता है\n\nपानी के मन में\nउसके तन के\nअनेक संस्मरण हैं।\n\n(1987)\n\n","author":"अशोक वाजपेयी","title":"सद्यःस्नाता \/ अशोक वाजपेयी"},{"poem":"उसने एक पेड़ काट कर फेंक दिया\nकानून की उस निष्क्रिय उपधारा की तरह\nजो उस जैसों के हित के लिए बनाई गई थी।\nनिर्धारित पद्धति से अलग\nऔर गिरफ़्तारी का इंतज़ार करते हुए\nउसने अपने नए साहस के सरल गणित को\nपहली बार पहचाना।\n\nमुंशी और हवलदार वहीं पास थे\nरौब के संवैधानिक व्याकरण से बंधे हुए\nऔर ज़िंदगी में\nबहुत बार चुप रहने के बाद अब\nवह बेपरवाह एक नया शब्द बोल रहा था –\nज़ाप्ता फ़ौजदारी और राजस्व संहिता में\nजिसके लिए प्रावधान न था।\n\nज़मीन के ज़रा-से टुकड़े को अपना मानकर\nउसने नाधा हल\nऔर पहली बार\nअपने को बैलों से अलग कर लिया।\n\nएक कील सी गढ़ती चली गई\nसमृद्घ पातालिक शांति में\nऔर बड़ी बी अट्टे पर से चीख़ीं\nचीख उनकी आई नीचे तक बरकरार\nकानून तोड़नेवालों को पूरी मुस्तैदी से\nहमने किया गिरफ़्तार।\nसज़ा दी अदालत ने योग्य\nआंकड़े सभी के रोज़-रोज़।\nलौट गए सभी निश्चिंत\nअपनी रौब-दाब की कानूनसम्मत भाषा में\nजुती-अधजुती परती पर\nकुछ फूट ही आया\nभादों के बादलहीन आसमान के नीचे\nसूखते सुनसान में\nकुछ हरे शब्द मुंतज़िर पड़े रह गए\nपत्थर होने को।\n\n(1970)\n\n","author":"अशोक वाजपेयी","title":"जबर जोत \/ अशोक वाजपेयी"},{"poem":"यह बिल्कुल मुमकिन था\nकि अपने को बिना जोखिम में डाले\nकर दूँ इंकार\nउस चीख़ से,\nजैसे आम हड़ताल के दिनों में\nमरघिल्ला बाबू, छुट्टी की दरख़्वास्त भेजकर\nबना रहना चाहता है वफ़ादार\nदोनों तरफ़।\n\nअंधेरा था\nइमारत की उस काई-भीगी दीवार पर,\nकुछ ठंडक-सी भी\nऔर मेरी चाहत की कोशिश से सटकर\nखड़ी थी वह बेवकूफ़-सी लड़की।\n\nथोड़ा दमखम होता\nतो मैं शायद चाट सकता था\nअपनी कुत्ता-जीभ से\nउसका गदगदा पका हुआ शरीर।\nआखिर मैं अफ़सर था,\nमेरी जेब में रुपिया था, चालाकी थी,\nसंविधान की गारंटी थी।\nमेरी बीबी इकलौते बेटे के साथ बाहर थी\nऔर मेरे चपरासी हड़ताल पर।\n\nचाहत और हिम्मत के बीच\nथोड़ा-सा शर्मनाक फ़ासला था\nबल्कि एक लिजलिजी-सी दरार\nजिसमें वह लड़की गप्प से बिला गई।\nअब सवाल यह है कि चीख़ का क्या हुआ?\nक्या होना था? वह सदियों पहले\nआदमी की थी\nजिसे अपमानित होने पर\nचीख़ने की फ़ुरसत थी।\n\n(1971)\n\n","author":"अशोक वाजपेयी","title":"चीख़ \/ अशोक वाजपेयी"},{"poem":"कोई नहीं जानता कि\nकितने दिन और बचे हैं?\n\nचोंच में दाने दबाए\nअपने घोंसले की ओर\nउड़ती चिड़िया कब सुस्ताने बैठ जाएगी\nबिजली के एक तार पर और\nआल्हाद से झूलकर छू लेगी दूसरा तार भी।\n\nवनखंडी में\nआहिस्ता-आहिस्ता एक पगडंडी पार करता\nकीड़ा आ जाएगा\nसूखी लकड़ियाँ बीनती\nबुढ़िया की फटी चप्पल के तले।\n\nरेल के इंजन से निकलती\nचिनगारी तेज़ हवा में उड़कर\nचिपक जाएगी\nएक डाल पर बैठी प्रसन्न तितली से।\n\nकोई नहीं जानता कि\nकिनता समय और बचा है\nप्रतीक्षा करने का\nकि प्रेम आएगा एक पैकेट में डाक से,\nकि थोड़ी देर और बाक़ी है\nकटहल का अचार खाने लायक होने में,\nकि पृथ्वी को फिर एक बार\nहरा होने और आकाश को फिर दयालु और\nउसे फिर विगलित होने में\nअभी थोड़ा-सा समय और है।\n\nदस्तक होगी दरवाज़े पर\nऔर वह कहेगी कि\nचलो, तुम्हारा समय हो चुका।\nकोई नहीं जानता कि\nकितना समय और बचा है,\nमेरा या तुम्हारा।\n\nवह आएगी –\nजैसे आती है धूप\nजैसे बरसता है मेघ\nजैसे खिलखिलाती है\nएक नन्हीं बच्ची\nजैसे अंधेरे में भयातुर होता है\nख़ाली घर।\nवह आएगी ज़रूर,\nपर उसके आने के लिए\nकितने दिन और बचे है\nकोई नहीं जानता।\n\n(1988)\n\n","author":"अशोक वाजपेयी","title":"कितने दिन और बचे हैं? \/ अशोक वाजपेयी"},{"poem":"शरण खोजते हुए\nफिर हम तुम्हारे पास ही आएँगे।\n\nनक्षत्रों में नहीं मिलेगा कहीं ठौर –\nदेवता मुँह फेर लेंगे,\nस्वर्ग-नरक की भीड़ में\nपुरखों का नहीं चलेगा कहीं पता-ठिकाना –\nअजनबी की तरह देखेंगे मित्र और पड़ौसी।\n\nछोड़ नहीं पाएँगे पीछे अपनी यादें,\nतज नहीं पाएँगे पुराने कपड़ों की तरह\nअपने मोह,\nकिसी चबूतरे पर अवैध कुछ की तरह\nचुपके से रख नहीं पाएँगे अपने शब्द,\nओझल नहीं हो पाएँगे\nकिसी बियाबान में –\nकिसी प्रार्थना की तरह गूँजकर\nदेवघर में\nहवा में दूर बह नहीं जाएँगे।\nअपने घाव, अपने चेहरे पर धूल,\nअपनी आत्मा में थकान लिए,\nअपनी आँखों में उम्मीद का आखिरी क़तरा\nगिरने से बचाए हुए\n\nजन्मांतर और नामहीनता की राहत\nअस्वीकार कर,\nहम फिर इसी मटमैले पर\nवापस आएँगे।\n\nमिले, न मिले\nयहीं शरण पाएँगे ...।\n\n(1990)\n\n","author":"अशोक वाजपेयी","title":"शरण्य \/ अशोक वाजपेयी"},{"poem":"माँ को कैसे पता चलेगा\nइतने बरसों बाद\nहम फिर उसके घर आए हैं?\n\nकुछ पल उसको अचरज होगा\nचेहरे पर की धूल-कलुष से विभ्रम भी –\nफिर पहचानेगी\nहर्ष-विषाद में डूबेगी-उतराएगी।\n\nनहीं होगा उसका घर\nविष्णुपदी के पास\nयाकि हरिचंदन और पारिजात की देवच्छाया में\nवहाँ भी ले रखी होगी उसने\nकिराए से रहने की जगह\nवैसे ही भरे-पूरे मुहल्ले और\nउसके शोर-गुल में।\n\nफिर पिता आएंगे शाम को घूमकर\nऔर हमेशा की तरह बिना कुछ बोले\nहमें देखेंगे और मेज पर लगा रात का खाना खाएंगे\nऔर खखूरेंगे अलमारी में कोई मीठी चीज़।\n\nहम थककर सो जाएंगे\nअगले दिन जागेंगे तो ऐसे\nहम एक घर छोड़कर\nदूसरे घर जाएंगे\nऐसे जैसे कि वही घर हो।\n\n(1990)\n\n","author":"अशोक वाजपेयी","title":"फिर घर \/ अशोक वाजपेयी"},{"poem":"एक जीवित पत्थर की दो पत्तियाँ\nरक्ताभ, उत्सुक\nकाँपकर जुड़ गई\nमैंने देखा:\nमैं फूल खिला सकता हूँ।\n\n(1960)\n\n","author":"अशोक वाजपेयी","title":"पहला चुंबन \/ अशोक वाजपेयी"},{"poem":"एक युवा जंगल मुझे,\nअपनी हरी पत्तियों से बुलाता है।\nमेरी शिराओं में हरा रक्त बहने लगा है\nआँखों में हरी परछाइयाँ फिसलती हैं\nकंधों पर एक हरा आकाश ठहरा है\nहोंठ मेरे एक हरे गान में काँपते हैं:\nमैं नहीं हूँ और कुछ\nबस एक हरा पेड़ हूँ\n– हरी पत्तियों की एक दीप्त रचना!\nओ युवा जंगल\nबुलाते हो\nआता हूँ\nएक हरे बसंत में डूबा हुआ\nआऽताऽ हूं...।\n\n(1959)\n\n","author":"अशोक वाजपेयी","title":"युवा जंगल \/ अशोक वाजपेयी"},{"poem":"वह कैसे कहेगी – हाँ!\nहाँ कहेंगे\nउसके अनुरक्त नेत्र\nउसके उदग्र-उत्सुक कुचाग्र\nउसकी देह की चकित धूप\nउसके आर्द्र अधर\nकहेंगे – हाँ\nवह कैसे कहेगी – हाँ?\n\nरचनाकाल:1990\n\n","author":"अशोक वाजपेयी","title":"वह कैसे कहेगी \/ अशोक वाजपेयी"},{"poem":"सब-कुछ बीत जाने के बाद\nबचा रहेगा प्रेम\nकेलि के बाद शैया में पड़ गई सलवटों-सा,\nमृत्यु के बाद द्रव्य-स्मरण-सा,\nअश्वारोहियों से रौंदे जाने के बाद\nहरियाली ओढ़े दुबकी पड़ी धरती-सा,\nगरमियों में सूख गए झरने की चट्टानों के बीच\nजड़ों में धँसी नमी-सा\nबचा रहेगा\nअंत में भी\nप्रेम!\n\n(1990)\n\n","author":"अशोक वाजपेयी","title":"शेष \/ अशोक वाजपेयी"},{"poem":"उसने अपने प्रेम के लिए जगह बनाई\n\nबुहार कर अलग कर दिया तारों को\nसूर्य-चन्द्रमा को रख दिया एक तरफ़\nवनलताओं को हटाया\nउसने पृथ्वी को झाड़ा-पोंछा\nऔर आकाश की तहें ठीक कीं\n\nउसने अपने प्रेम के लिए जगह बनाई\n\n","author":"अशोक वाजपेयी","title":"प्रेम के लिए जगह \/ अशोक वाजपेयी"},{"poem":"प्रतीक्षा धूप में चिड़ियों का स्पन्दन है,\nहरी पत्तियों का नीरव उजला गान है,\nप्रतीक्षा\nदरवाज़े पर दस्तक के अनसुने रहने पर\nछोड़े गए शब्द हैं -\n\n","author":"अशोक वाजपेयी","title":"प्रतीक्षा \/ अशोक वाजपेयी"},{"poem":"उसमें जो अव्यय है\nउसी को छूने की चेष्टा करता हूँ:\nवह जिसे वह भी\nचाहे तो नष्ट नहीं कर पाएगी।\n\n","author":"अशोक वाजपेयी","title":"अव्यय \/ अशोक वाजपेयी"},{"poem":"वहाँ वह बेहद गरमी में \nपानी का गिलास उठाती है; \nयहाँ मैं जानता हूँ \nकि ठीक उसी समय \nमेरी प्यास बुझ रही है ।\n\n","author":"अशोक वाजपेयी","title":"वहाँ-यहाँ \/ अशोक वाजपेयी"},{"poem":"कुछ प्रेम\nकुछ प्रतीक्षा\nकुछ कामना से\nरची गई है वह,\n— हाड़माँस से तो\nबनी थी बहुत पहले।\n\n","author":"अशोक वाजपेयी","title":"रचना \/ अशोक वाजपेयी"},{"poem":"हवा से नहीं, उससे पूछो:\nवह शब्दों से अब तक अदृश्य क्यों रही?\nशब्दों से नहीं, उससे जानो:\nवह शब्दों की पकड़ में क्यों नहीं आती?\nमौन से नहीं, उससे पता करो:\nउसका ठिकाना आवाज़ों से दूर\nकितना दूर और कहाँ है?\n\n","author":"अशोक वाजपेयी","title":"उससे पूछो \/ अशोक वाजपेयी"},{"poem":"रक्त मुझमें है, मैं रक्त को याद नहीं करता।\nअस्थियाँ मुझमें हैं, मैं अस्थियों को याद नहीं करता।\nआत्मा मुझमें है, मैं आत्मा को याद नहीं करता।\nवह मुझमें है, मैं उसे क्यों भूल नहीं पाता?\n\n","author":"अशोक वाजपेयी","title":"वह मुझमें \/ अशोक वाजपेयी"},{"poem":"सिर्फ़ शब्दों से नहीं,\nबिना छुए उसे छूकर,\nबिना चूमे उसे चूमकर\nबिना घेरे उसे बाँहों में घेरकर,\nदूर से उसे पँखुरी-पँखुरी खोलते हुए\nबिना देखे उसे दृश्य करते हुए\nमैंने उससे कहा।\n\n","author":"अशोक वाजपेयी","title":"सिर्फ़ शब्दों से नहीं \/ अशोक वाजपेयी"},{"poem":"इस गाढ़े अँधेरे में\nयों तो हाथ को हाथ नहीं सूझता\nलेकिन साफ-साफ नजर आता है:\nहत्यारों का बढ़ता हुआ हुजूम,\nउनकी खूँख्वार आँखें,\nउसके तेज धारदार हथियार,\nउनकी भड़कीली पोशाकें\nमारने-नष्ट करने का उनका चमकीला उत्साह,\nउनके सधे-सोचे-समझे क़दम।\nहमारे पास अँधेरे को भेदने की कोई हिकमत नहीं है\nऔर न हमारी आँखों को अँधेरे में देखने का कोई वरदान मिला है।\nफिर भी हमको यह सब साफ नजर आ रहा है।\nयह अजब अँधेरा है\nजिसमें सब कुछ साफ दिखाई दे रहा है\nजैसे नीमरोशनी में कोई नाटक के दृश्य।\nहमारे पास न तो आत्मा का प्रकाश है\nऔर न ही अंतःकरण का कोई आलोक:\nयह हमारा विचित्र समय है\nजो बिना किसी रोशनी की उम्मीद के\nहमें गाढ़े अँधेरे में गुम भी कर रहा है\nऔर साथ ही उसमें जो हो रहा है\nवह दिखा रहा है:\nक्या कभी-कभार कोई अँधेरा समय रोशन भी होता है?\n\n","author":"अशोक वाजपेयी","title":"गाढ़े अँधेरे में \/ अशोक वाजपेयी"},{"poem":"यह बिल्कुल मुमकिन था\nकि अपने को बिना जोखिम में डाले\nकर दूँ इनकार\nउस चीख से,\nजैसे आम हड़ताल के दिनों में\nमरघिल्ला बाबू, छुट्टी की दरख्वास्त भेजकर\nबना रहना चाहता है वफादार\nदोनों तरफ।\nअँधेरा था\nइमारत की उस काई-भीगी दीवार पर,\nकुछ ठंडक-सी भी\nऔर मेरी चाहत की कोशिश से सटकर\nखड़ी थी वह बेवकूफ-सी लड़की।\n\nथोड़ा दमखम होता\nतो मैं शायद चाट सकता था\nअपनी कुत्ता-जीभ से\nउसका गदगदा पका हुआ शरीर।\nआखिर मैं अफसर था,\nमेरी जेब में रुपिया था, चालाकी थी,\nसंविधान की गारंटी थी।\nमेरी बीवी इकलौते बेटे के साथ बाहर थी\nऔर मेरे चपरासी हड़ताल पर।\n\nचाहत और हिम्मत के बीच\nथोड़ा-सा शर्मनाक फासला था\nबल्कि एक लिजलिजी-सी दरार\nजिसमें वह लड़की गप्प से बिला गई।\nअब सवाल यह है कि चीख का क्या हुआ?\nक्या होना था? वह सदियों पहले\nआदमी की थी\nजिसे अपमानित होने पर\nचीखने की फुरसत थी।\n\n","author":"अशोक वाजपेयी","title":"चीख \/ अशोक वाजपेयी"},{"poem":"सिर्फ शब्दों से नहीं,\nबिना छुए उसे छूकर,\nबिना चूमे उसे चूमकर\nबिना घेरे उसे बाँहों में घेरकर,\nदूर से उसे पँखुरी-पँखुरी खोलते हुए\nबिना देखे उसे दृश्य करते हुए\nमैंने उससे कहा।\n\n","author":"अशोक वाजपेयी","title":"सिर्फ शब्दों से नहीं \/ अशोक वाजपेयी"},{"poem":"सभी कहते हैं कि वह आ रहा है \nउद्धारक, मसीहा, हाथ में जादू की अदृश्य छड़ी लिए हुए \nइस बार रथ पर नहीं, अश्वारूढ़ भी नहीं, \nलोगों के कन्धों पर चढ़ कर वह आ रहा है: \nयह कहना मुश्किल है कि वह ख़ुद आ रहा है \nया कि लोग उसे ला रहे हैं ।\n\nहम जो कीचड़ से सने हैं, \nहम जो ख़ून में लथपथ हैं, \nहम जो रास्ता भूल गए हैं, \nहम जो अन्धेरे में भटक रहे हैं, \nहम जो डर रहे हैं, \nहम जो ऊब रहे हैं, \nहम जो थक-हार रहे हैं, \nहम जो सब ज़िम्मेदारी दूसरों पर डाल रहे हैं, \nहम जो अपने पड़ोस से अब घबराते हैं, \nहम जो आँखें बन्द किए हैं भय में या प्रार्थना में; \nहम सबसे कहा जा रहा है कि \nउसकी प्रतीक्षा करो: \nवह सबका उद्धार करने, सब कुछ ठीक करने आ रहा है ।\n\nहमें शक है पर हम कह नहीं पा रहे, \nहमें डर है पर हम उसे छुपा रहे हैं, \nहमें आशंका है पर हम उसे बता नहीं रहे हैं! \nहम भी अब अनचाहे \nविवश कर्तव्य की तरह \nप्रतीक्षा कर रहे हैं!\n\n","author":"अशोक वाजपेयी","title":"आततायी की प्रतीक्षा-1 \/ अशोक वाजपेयी"},{"poem":"हम किसी और की नहीं \nअपनी प्रतीक्षा कर रहे हैं: \nहमें अपने से दूर गए अरसा हो गया \nऔर हम अब लौटना चाहते हैं: \nवहीं जहाँ चाहत और हिम्मत दोनों साथ हैं, \nजहाँ अकेले पड़ जाने से डर नहीं लगता, \nजहाँ आततायी की चकाचौंध और धूम-धड़ाके से घबराहट नहीं होती, \nजहाँ अब भी भरोसा है कि ईमानदार शब्द व्यर्थ नहीं जाते, \nजहाँ सब के छोड़ देने के बाद भी कविता साथ रहेगी, \nवहीं जहाँ अपनी जगह पर जमे रहने की ज़िद बनी रहेगी, \nजहाँ अपनी आवाज़ और अंत:करण पर भरोसा छीजा नहीं होगा, \nजहाँ दुस्साहस की बिरादरी में और भी होंगे, \nजहाँ लौटने पर हमें लगेगा कि हम अपनी घर-परछी, पुरा-पड़ोस में \nवापस आ गए हैं!\n\nआततायी आएगा अपने सिपहसालारों के साथ, \nअपने खूँखार इरादों और लुभावने वायदों के साथ, \nअश्लील हँसी और असह्य रौब के साथ.. \nहो सकता है वह हम जैसे हाशियेवालों को नजरअन्दाज़ करे, \nहो सकता है हमें तंग करने के छुपे फ़रमान जारी करे, \nहो सकता है उसके दलाल उस तक हमारी कारगुजारियों की ख़बर पहुँचाएं, \nहो सकता है उसे हमें मसलने की फ़ुरसत ही न मिले, \nहो सकता है उसकी दिग्विजय का जुलूस हमारी सड़कों से गुज़रे ही न, \nहो सकता है उसकी दिलचस्पी बड़े जानवरों में हो, मक्खी-मच्छर में नहीं । \nपर हमें अपनी ही प्रतीक्षा है, \nउसकी नहीं। \nअगर आएगा तो देखा जाएगा!\n\n","author":"अशोक वाजपेयी","title":"आततायी की प्रतीक्षा-2 \/ अशोक वाजपेयी"},{"poem":"हमें पता था\nकि खाली हाथ और टूटे हथियार लिए\nशिविर में लौटना होगा:\nयह भी कि हम जैसे लोग\nकभी जीत नहीं पाए-\nवे या तो हारते हैं\nया खेत रहते हैं-\nहम सिर्फ बचे हुए हैं\nइस शर्म से कि हमने चुप्पी नहीं साधी,\nकि हमने मोर्चा सम्हालने से पहले या हारने के बाद\nन तो समर्पण किया, न समझौता:\nहम लड़े, हारे और बचे भर हैं!\nयह कोई वीरगाथा नहीं है:\nइतिहास विजय की कथाएं कहता है,\nउसमें प्रतिरोध और पराजय के लिए जगह नहीं होती।\nलोग हमारी मूढ़ता पर हंसते हैं-\nहमेशा की तरह\nवे विजेताओं के जुलूस में\nउत्साह से शामिल हैं-\nहम भी इस भ्रम से मुक्त होने की कोशिश में हैं\nकि हमने अलग से कोई साहस दिखाया:\nहम तो कविता और अंत:करण के पाले में रहे\nजो आदिकाल से युद्धरत हैं, रहेंगे!\nहम पथहारे हैं\nपर पथ हमसे कहीं आगे जाता है।\n\n","author":"अशोक वाजपेयी","title":"पथहारा वक्तव्य \/ अशोक वाजपेयी"}]
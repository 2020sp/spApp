[{"poem":"मदन के शर केवल पाँच हैं\nबिंध गए सब प्राण, बचा नहीं\nहृदय एक कहीं, अधिभूत की\nनियति है, यति है, गति है, यही ।\n\n","author":"त्रिलोचन","title":"अधिभूत \/ त्रिलोचन"},{"poem":"सुरीली सारंगी अतुल रस-धारा उगल के\nकहीं खोई जो थी, बढ़ कर उठाया लहर में,\nबजाते ही पाया, बज कर यही तार सब को\nबहा ले जाएँगे, भनक पड़ जाए तनिक तो ।\n\n","author":"त्रिलोचन","title":"आकांक्षा \/ त्रिलोचन"},{"poem":"कभी सोचा मैं ने, सिर पर बड़े भार धर के,\nसधे पैरों यात्रा सबल पद से भी कठिन है,\nयहाँ तो प्राणों का विचलन मुझे रोक रखता\nरहा है, कोई क्यों इस पर करे मौन करूणा ।\n\n","author":"त्रिलोचन","title":"कठिन यात्रा \/ त्रिलोचन"},{"poem":"कहेंगे जो वक्ता बन कर भले वे विकल हों,\nकला के अभ्यासी क्षिति तल निवासी जगत के\nकिसी कोने में हों, समझ कर ही प्राण मन को,\nकरेंगे चर्चाएँ मिल कर स्मुत्सुक हॄदय से ।\n\n","author":"त्रिलोचन","title":"कला के अभ्यासी \/ त्रिलोचन"},{"poem":"कातिक पयान करने को है, उठाया है\nदाहिना चरण, देहरी को लाँघ आया है,\nलेकिन अँगूठा अभी भूमि से लगा नहीं,\nऊपर ही ऊपर है, जैसे जगा नहीं ।\n\n","author":"त्रिलोचन","title":"कातिक का पयान \/ त्रिलोचन"},{"poem":"खिले फूलों से ही खिंच कर रमे जो भुवन में\nअभावों की छाया पकड़ कर भावांत उन का\nदिखाएगी, क्या है ललित रचना, शून्य मन की.\nयहाँ जो है सो है विवश पद की धूल बन के ।\n\n","author":"त्रिलोचन","title":"जो है सो है \/ त्रिलोचन"},{"poem":"कहीं से टूटा भी हृदय अपना नित्य अपना\nरहेगा । भूले भी पथ पर इसे छोड़ कर जो\nचलेगा, भोगेगा । क्षण क्षण कहानी अवश सी\nसुनाएगी गाथा, मुखर मुख होंगे सुरस से\n\n","author":"त्रिलोचन","title":"टूटा हृदय \/ त्रिलोचन"},{"poem":"दुखों की छाया में यह भव बसा है, नियति की\nसदिच्छा होगी तो कुछ दिन कटेंगे, समय के\nसधे आयामों में। भ्रम भ्रम रहेगा कि सच का\nकभी पल्ला लेगा; श्वसन ठहरेगा विजन में।\n\n","author":"त्रिलोचन","title":"दु:खों की छाया \/ त्रिलोचन"},{"poem":"पयोदों की धारा गगन तल घेरे क्षितिज में\nविलंबी होती है, धरणि उर का ताप तज के\nबुलाती गाती है पल-पल, नए भाव उस के\nबलाका माला से उठ कर उड़े और फहरे।\n\n","author":"त्रिलोचन","title":"पयोद और धरणी \/ त्रिलोचन"},{"poem":"प्रकाशों की धारा दिवस रजनी नित्य बहती\nसभी की आँखों में अदिख छवि लाई मचल के\nसधे आवर्तों में घिर कर कई प्राण बहके\nइन्हीं में रंगों की लहर उमड़ी व्योम-सरि सी ।\n\n","author":"त्रिलोचन","title":"प्रकाश के रंग \/ त्रिलोचन"},{"poem":"और, थोड़ा और,  आओ पास\nमत कहो अपना कठिन इतिहास\nमत सुनो अनुरोध, बस चुप रहो\nकहेंगे  सब  कुछ  तुम्हारे श्वास\n\n","author":"त्रिलोचन","title":"पास \/ त्रिलोचन"},{"poem":"नव वसंत खिला जब भाग्य सा,\nभुवन में तब जीवन आ गया,\nगगन ने उस को अपनाव से,\nअतुल गौरव से, अपना किया ।\n\n","author":"त्रिलोचन","title":"वसंत \/ त्रिलोचन"},{"poem":"अजाने जाने का अभिनय चला था नियम से,\nचलेगा आगे भी, जन जन इसे जान कर ही\nकरेंगे भावों का विनिमय, नहीं और पथ है;\nलड़ाई आत्मा को कुचल कर ही शक्ति प्रद हो ।\n\n","author":"त्रिलोचन","title":"विनिमय \/ त्रिलोचन"},{"poem":"स्वर व्यतीत कदापि नहीं हुए\nसमय-तार बजा कर जो जगे,\nरँग गई धरती अनुराग से,\nगगन में नवगुंजन छा गया ।\n\n","author":"त्रिलोचन","title":"स्वर \/ त्रिलोचन"},{"poem":"यह रहस्य कढ़ा किस ओर से है\nहृदय की लिपि वायु-तरंग में\nलिख उठी छवि की अरधान सी\nनयन देख जिसे चुप हो गए\n\n","author":"त्रिलोचन","title":"हृदय की लिपि \/ त्रिलोचन"},{"poem":"भाषाओं के अगम समुद्रों का अवगाहन \nमैंने किया। मुझे मानव–जीवन की माया\nसदा मुग्ध करती है, अहोरात्र आवाहन\n\nसुन सुनकर धाया–धूपा, मन में भर लाया\nध्यान एक से एक अनोखे। सबकुछ पाया\nशब्दों में, देखा सबकुछ ध्वनि–रूप हो गया ।\nमेघों ने आकाश घेरकर जी भर गाया।\nमुद्रा, चेष्टा, भाव, वेग, तत्काल खो गया, \nजीवन की शैय्या पर आकर मरण सो गया।\n\nसबकुछ, सबकुछ, सबकुछ, सबकुछ, सबकुछ भाषा ।\nभाषा की अंजुली से मानव हृदय टो गया\nकवि मानव का, जगा नया नूतन अभिलाषा ।\n\nभाषा की लहरों में जीवन की हलचल है,\nध्वनि में क्रिया भरी है और क्रिया में बल है\n\n","author":"त्रिलोचन","title":"भाषा की लहरें \/ त्रिलोचन"},{"poem":"खुले तुम्हारे लिए हृदय के द्वार\nअपरिचित पास आओ\n\nआँखों में सशंक जिज्ञासा\nमिक्ति कहाँ, है अभी कुहासा\nजहाँ खड़े हैं, पाँव जड़े हैं\nस्तंभ शेष भय की परिभाषा\nहिलो मिलो फिर एक डाल के\nखिलो फूल-से, मत अलगाओ\n\nसबमें अपनेपन की माया\nअपने पन में जीवन आया\n\n","author":"त्रिलोचन","title":"खुले तुम्हारे लिए हृदय के द्वार \/ त्रिलोचन"},{"poem":"चंचल पवन प्राणमय बंधन\nव्योम सभी के ऊपर छाया \nएक चांदनी का मधु लेकर\nएक उषा में जगो जगाओ\n\nझिझक छोड़ दो, जाल तोड़ दो\nतज मन का जंजाल जोड़ दो\nमन से मन जीवन से जीवन\nकच्चे कल्पित पात्र फोड़ दो\n\nसाँस-साँस से लहर-लहर से\nऔर पास आओ लहराओ\n\n","author":"त्रिलोचन","title":"चंचल पवन प्राणमय बंधन \/ त्रिलोचन"},{"poem":"हाथों के दिन आयेंगे, कब आयेंगे,\nयह तो कोई नहीं बताता, करने वाले\nजहाँ कहीं भी देखा अब तक डरने वाले\nमिलते हैं। सुख की रोटी कब खायेंगे,\nसुख से कब सोयेंगे, उस को कब पायेंगे,\nजिसको पाने की इच्छा है, हरने वाले,\nहर हर कर अपना-अपना घर भरने वाले,\nकहाँ नहीं हैं। हाथ कहाँ से क्या लायेंगे।\n\nहाथ कहाँ हैं,वंचक हाथों के चक्के में\nबंधक हैं,बँधुए कहलाते हैं, धरती है\nनिर्मम,पेट पले कैसे इस उस मुखड़े\nकी सुननी पड़ जाती है, धौंसौं के धक्के में\nकौन जिए।जिन साँसों में आया करती है\nभाषा,किस को चिन्ता है उसके दुखड़ों की।\n\n","author":"त्रिलोचन","title":"हाथों के दिन \/ त्रिलोचन"},{"poem":"तरूण,\nतुम्‍हारी शक्ति अतुल है\nजहाँ कर्म में वह बदली है\nवहॉं राष्‍ट्र का नया रुप\nसम्मुख आया है\nवैयक्तिक भी कार्य तुम्‍हारा\nसामूहिक है\n\nऔर\nजहाँ हो\nवहीं तुम्‍हारी जीवनधारा\nजड़ चेतन को\nआप्‍यायित, आप्‍लावित करती है\nकोई देश\nतुम्‍हारी साँसों से जीवित है\nऔर तुम्‍हारी आँखों से देखा करता है\nऔर तुम्‍हारे चलने पर चलता रहता है\n\nमनोरंजनों में है इतनी शक्ति तुम्‍हारे\nजिससे कोइ राष्‍ट्र\nबना बिगड़ा करता है\nसदा सजग व्‍यवहार तुम्‍हारा हो\nजिससे कल्‍याण फलित हो।\n\n","author":"त्रिलोचन","title":"तरूण से \/ त्रिलोचन"},{"poem":"भीख  माँगते  उसी  त्रिलोचन  को  देखा  कल\nजिस को  समझा  था है  तो  है  यह फ़ौलादी\nठेस-सी  लगी मुझे, क्योंकि  यह मन था आदी\nनहीं;  झेल   जाता  श्रद्धा  की  चोट  अचंचल,\nनहीं   संभाल  सका  अपने को;  जाकर  पूछा\n'भिक्षा से क्या मिलता है; 'जीवन' 'क्या इसको\nअच्छा  आप  समझते  हैं' 'दुनिया में जिसको\nअच्छा  नहीं    समझते  हैं  करते  हैं,  छूछा\nपेट  काम  तो  नहीं  करेगा' 'मुझे  आप से\nऎसी  आशा  न  थी' 'आप ही कहें, क्या करूँ,\nखाली  पेट  भरूँ, कुछ  काम  करूं कि चुप मरूँ,\nक्या  अच्छा  है ।' जीवन  जीवन  है  प्रताप से,\nस्वाभिमान  ज्योतिष्क  लोचनों   में  उतरा   था,\nयह  मनुष्य  था, इतने  पर  भी नहीं मरा था ।\n\n","author":"त्रिलोचन","title":"भीख मांगते उसी त्रिलोचन को देखा कल \/ त्रिलोचन"},{"poem":"सीधी है भाषा बसन्त की\n\nकभी आँख ने समझी\nकभी कान ने पाई\nकभी रोम-रोम से\nप्राणों में भर आई\nऔर है कहानी दिगन्त की।\n\nनीले आकाश में\nनई ज्योति छा गई\nकब से प्रतीक्षा थी\nवही बात आ गई\nएक लहर फैली अनन्त की।\n\n","author":"त्रिलोचन","title":"एक लहर फैली अनन्त की \/ त्रिलोचन"},{"poem":"बाँह गहे कोई\n\nअपरिचय के\nसागर में\nदृष्टि को पकड़ कर\nकुछ बात कहे कोई ।\n\nलहरें ये\nलहरें वे\nइनमें ठहराव कहाँ\nपल\nदो पल\nलहरों के साथ रहे कोई ।\n\n","author":"त्रिलोचन","title":"लहरों में साथ रहे कोई \/ त्रिलोचन"},{"poem":"चोट जभी लगती है\nतभी हँस देता हूँ\nदेखने वालों की आँखें\nउस हालत में\nदेखा ही करती हैं\nआँसू नहीं लाती हैं\n\nऔर \nजब पीड़ा बढ़ जाती है\nबेहिसाब\nतब\nजाने-अनजाने लोगों में\nजाता हूँ\nउनका हो जाता हूँ\nहँसता हँसाता हूँ\n\n","author":"त्रिलोचन","title":"उनका हो जाता हूँ \/ त्रिलोचन"},{"poem":"शरद का यह नीला आकाश \nहुआ सब का अपना आकाश \n\nढ़ली दुपहर, हो गया अनूप \nधूप का सोने का सा रूप \nपेड़ की डालों पर कुछ देर \nहवा करती है दोल विलास \n\nभरी है पारिजात की डाल \nनई कलियों से मालामाल \nकर रही बेला को संकेत \nजगत में जीवन हास हुलास \n\nचोंच से चोंच ग्रीव से ग्रीव \nमिला कर, हो कर सुखी अतीव \nछोड़कर छाया युगल कपोत \nउड़ चले लिये हुए विश्वास\n\n","author":"त्रिलोचन","title":"सब का अपना आकाश \/ त्रिलोचन"},{"poem":"आज पवन शांत नहीं है श्यामा\nदेखो शांत खड़े उन आमों को\nहिलाए दे रहा है\nउस नीम को \nझकझोर रहा है\n\nऔर देखो तो\nतुम्हारी कभी साड़ी खींचता है\nकभी ब्लाउज़\nकभी बाल\n\nधूल को उड़ाता है\nबग़ीचों और खेतों के\nसूखे तृण-पात नहीं छोड़ता है\n\nकितना अधीर है\nतुम्हारे वस्त्र बार बार खींचता है\nऔर तुम्हें बार बार आग्रह से\nछूता है\nयौवन का ऎसा ही प्रभाव है\nसभी को यह उद्वेलित करता है\nआओ ज़रा देर और घूमें फिरें\n\nपवन आज उद्धत है\nवृक्ष-लता-तृण-वीरुध नाचते हैं\nचौपाए कुलेल करते हैं\nऔर चिड़ियाँ बोलती हैं\nआओ श्यामा थोड़ा और घूमें फिरें\n\n","author":"त्रिलोचन","title":"पवन शान्त नहीं है \/ त्रिलोचन"},{"poem":"सह जाओ आघात प्राण, नीरव सह जाओ\nइसी तरह पाषाण अद्रि से गिरा करेंगे\nकोमल-कोमल जीव सर्वदा घिरा करेंगे\nकुचल जाएंगे और जाएंगे। मत रह जाओ\nआश्रय सुख में लीन। उठो। उठ कर कह जाओ\nप्राणों के संदेश, नहीं तो फिरा करेंगे\nअन्य प्राण उद्विग्न, विपज्जल तिरा करेंगे\nएकाकी। असहाय अश्रु में मत बह जाओ।\n\nयह अनंत आकाश तुम्हे यदि कण जानेगा\nतो अपना आसन्य तुम्हे कितने दिन देगा\nयह वसुधा भी खिन्न दिखेगी, क्षण जानेगा\nकोई नि:स्वक प्राण, तेज के कण गिन देगा\nगणकों का संदोह, देह व्रण जानेगा\nऔर शून्य प्रासाद बनाएगा चिन देगा\n\n","author":"त्रिलोचन","title":"सह जाओ आघात प्राण, नीरव सह जाओ \/ त्रिलोचन"},{"poem":"सौंर और गोंड स्त्रियाँ चिरौंजी बनिए की दुकान\nपर ले जाती हैं। बनिया तराजू के एक पल्ले पर नमक\nऔर दूसरे पर चिरौंजी बराबर तोल कर दिखा देता है\nऔर कहता है, हम तो ईमान की कमाई खाते हैं।\n\nस्त्रियाँ नमक ले कर घर जाती हैं। बनिया\nमिठाइयां बनाता और बेचता है। उस की दुकान\nका नाम है। अब वह चिरौंजी की बर्फी बनाता है,\nदूर दूर तक उस की चर्चा है। गाहक दुकान पर \nपूछते हुए जाते हैं। कीन कर ले जाते हैं, खाते और खिलाते हैं।\n\nबनिया धरम करम की चर्चा करता है। कहता\nहै, धरम का दिया खाते हैं, भगवान् के गुण गाते हैं।\n\nरचनाकाल:02.11.2002\n\n","author":"त्रिलोचन","title":"धर्म की कमाई \/ त्रिलोचन"},{"poem":"कहेन किहेन जेस तुलसी तेस केसे अब होये।\nकविता केतना जने किहेन हैं आगेउ करिहैं;\nअपनी अपनी बिधि से ई भवसागर  तरिहैं,\nहमहूँ तौ अब तक एनहीं  ओनहीं  कै  ढोये;\nनाइ सोक सरका तब फरके होइ के रोये।\nजे अपनइ बूड़त आ ओसे भला उबरिहैं\nकैसे बूड़इवाले सँग–सँग जरिहैं मरिहैं\nजे, ओनहीं जौं हाथ लगावइँ तउ सब होये।\nतुलसी अपुनाँ उबरेन औ आन कँ उबारेन।\nजने–जने कइ नारी अपने हाथेन टोयेन;\nसबकइ एक दवाई राम नाम मँ राखेन;\nकाम क्रोध पन कइ तमाम खटराग नेवारेन;\nजवन जहाँ कालिमा रही ओकाँ खुब धोयेन।\nकुलि आगे उतिरान जहाँ तेतना ओइ भाखेन।\n\n","author":"त्रिलोचन","title":"कहेन किहेन जेस तुलसी तेस केसे अब होये \/ त्रिलोचन"}]
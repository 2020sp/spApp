[{"poem":"इस मुसाफ़िरी का कुछ न ठिकाना भइया!\nयाँ हार बन गया अदना दाना, भइया ।\nहै पता न कितनी और दूर है मंज़िल\nहम ने तो जाना केवल जाना, भइया!\n\nतकरार न करना जाना है एकाकी\nहमराह बचेगा कौन भला अब बाक़ी\nजब सम्बल भी सब एक-एक कर छुटता\nबस बची एक झाँकी उन नक़्शे-पा की ।\n\nछूट चले राह में नए-पुराने साथी\nमिट गई मार्गदर्शक यह कम्पित बाती\nनंगी प्रकृति वीरान भयावह आगे\nमैं जाता हूँ, आओ, हो जिस की छाती!\n\n","author":"प्रभाकर माचवे","title":"राही से \/ प्रभाकर माचवे"},{"poem":"प्रेम क्या किसी मृदूष्ण स्पर्श का भिखारी?\nप्रेम वो प्रपात\nगीत दिवारात\nगा रहा अशान्त\nप्रेम आत्म-विस्मृत पर लक्ष्य-च्युत शिकारी ।\nप्रेम वह प्रसन्न\nखेत में निरन्न\nदुर्भिक्षावसन्न\nसृजक कृषक खड़ा दीन अन्नाधिकारी ।\n\n","author":"प्रभाकर माचवे","title":"प्रेम: एक परिभाषा \/ प्रभाकर माचवे"},{"poem":"चंद, तुम भाट थे, तुलसी तुम भक्त\nभूषण, तुम चारण थे, कबिरा अनासक्त\nभारतेंदु दानी थे, रईस थे\nपंत और निराला उन्नीस-बीस थे\nमाखनलाल, गुप्तबंधु राष्ट्र का सहारा था\nबेचारा मुक्तिबोध खोया आत्महारा था\nप्रसाद और अज्ञेय\nमहादेवी अनुपमेय\nइस दिव्य परंपरा में मैं मिट्टी का दिया हूँ\nजैसा कुछ उसने दिया उसी पर जिया हूँ\nसत्ता या, संस्था में,\nश्री में, व्यवस्था में\nमेरा विश्वास नहीं, कहीं भी न बंधा मैं\nइसीलिए मन का स्वर कहीं नहीं सधा मैं\nगंगा की हुगली तक\nपरंपरा जलधी तक\nवेद से विनोबा तक कौन-सी है धारा?\nबुध्द और नानक को, किस नाम से पुकारा?\nमैं हूँ एक सिकता-कण\nजिससे काल का गणन\nमैंने कब पहचाना कौन-सा प्रवाह है\nजाना सिर्फ अंतर्दाह, दुख पर जो पसीजेआप इसे कहते हों कविता तो कह लीजे\nखीझें या रीझें आप, मेरी ये ही चीजें।\n\n\n","author":"प्रभाकर माचवे","title":"अ-परंपरित \/ प्रभाकर माचवे"}]
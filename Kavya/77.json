[{"poem":"शब्दों से परे-परे\nमन के घन भरे-भरे\n\nवर्षा की भूमिका कब से तैयार है\nहर मौसम बूंद का संचित विस्तार है\nउत्सुक ॠतुराजों की चिंता अब कौन करे\n\nपीड़ा अनुभूति है वह कोई व्यक्ति नहीं\nदुख है वर्णनातीत संभव अभिव्यक्ति नहीं\nबादल युग आया है जंगल हैं हरे-हरे\n\nमन का तो सरोकार है केवल याद से\nपहुँचते हैं द्वार-द्वार कितने ही हादसे\nभरी-भरी आँखों में सपने हैं डरे-डरे\n\n","author":"वीरेंद्र मिश्र","title":"शब्दों से परे \/ वीरेंद्र मिश्र"},{"poem":"रह गया सब कुछ बिखर कर\nइन दिनों है दुख शिखर पर\n\nएक पल में हो गया सब कुछ अधूरा\nकुछ हुआ ऐसा कि टूटा तानपूरा\nशब्द का संगीत चुप है काँपता हर गीत थर-थर\n\nऔर ऊपर उठ रही है तेज़ धारा\nयह किसी रूठी नदी का है इशारा\nद्वीप जैसा हो गया है बाढ़ में घिरता हुआ घर\n\nदेखने में नहीं लगता साधुओं सा\nदुख शलाका पुरुष-सा है आँसुओं का\nरहा आँखों में बहुत दिन आज है लंबे सफ़र पर।\n\n","author":"वीरेंद्र मिश्र","title":"रह गया सब कुछ \/ वीरेंद्र मिश्र"},{"poem":"यह मधुर मधुवंत बेला\nमन नहीं है अब अकेला\nस्वप्न का संगीत कंगन की तरह खनका\n\nसांझ रंगारंग है ये\nमुस्कुराता अंग है ये\nबिन बुलाए आ गया है मेहमान यौवन का\n\nप्यार कहता है डगर में\nबह नहीं जाना लहर में\nरूप कहता झूम जा, त्यौहार है तन का\n\nघट छलककर डोलता है\nप्यार के पट खोलता है\nटूटकर बन जाए निर्भर प्राण पाहन का\n\n","author":"वीरेंद्र मिश्र","title":"बह नहीं जाना लहर में \/ वीरेंद्र मिश्र"},{"poem":"रुखी यात्राओं पर निकल रहे हम स्वयं-\nपुरवाई हमें मत ढकेलो,\nहम प्यासे बादल हैं, इसी व्योम-मंडप के\nदे दो ठंडी झकोर\nऔर दाह ले लो।\n\nक्या जाने कब फिर यह बरसाती सांझ मिले,\nगठरी में बांध दो फुहारें-\nपता नहीं कण्ठ कहां रुंध जाए भीड में,\nजेबों में डाल दो मल्हारें,\nस्वयं छोड देंगे हम, गुंजित नभ मंच ये-\nदे दो एकांत जरा\nवाह-वाह ले लो।\n\nहट कर हरियाली से दूर चले जाएंगे-\nदूर किसी अनजाने देश में,\nजहाँ छूट जाएंगे नीले आकाश कई-\nहोंगे हम मटमैले वेश में,\nमन से तो पूछो, आवेश में न आओ तुम-\nदे दो सीमंत गंध\nजल-प्रवाह ले लो।\n\nघूम रहे तेज़ समय के पहिए देखो तो-\nव्यक्ति और मौसम की बात क्या,\nपानी में चली गई वय की यह गेंद तो-\nवह भी फिर आएगी हाथ क्या\nकरो नहीं झूठा प्रतिरोध मत्स्य गंधा! तुम,\nहोना जो शेष अभी\nवह गुनाह ले लो।\n\n","author":"वीरेंद्र मिश्र","title":"मेघयात्री \/ वीरेंद्र मिश्र"},{"poem":"आँख क्या कह रही है, सुनो-\nअश्रु को एक दर्पण न दो।\n\nऔर चाहे मुझे दान दो\nएक टूटा हुआ मन न दो।\n\nतुम जोड़ो शृंखला की कड़ी\nधूप का यह घड़ी पर्व है\nहर किरन को चरागाह की\nरागिनी पर बडा गर्व है\n\nजो कभी है घटित हो चुका\nजो अतल में कहीं सो चुका\n\nदेवता को सृजन-द्वार पर\nस्वप्न का वह विसर्जन न दो\n\nएक गरिमा भरो गीत में\nसृष्टि हो जाए महिमामयी\nनेह की बाँह पर सिर धरो\nआज के ये निमिष निर्णयी\n\nआंचलिक प्यास हो जो, कहो\nसाथ आओ, उमड़ कर बहो\nज़िन्दगी की नयन-कोर में\nडबडबाया समर्पण न दो।\n\nजो दिवस सूर्य से दीप्त हो\nचंद्रमा का नहीं वश वहाँ\nजिस गगन पर मढ़ी धूप हो\nव्यर्थ होती अमावस वहाँ\n\nगीत है जो, सुनो, झूम लो\nसिर्फ मुखड़ा पढ़ो, चूम लो\n\nतैरने दो समय की नदी\nडूबने का निमंत्रण न दो।\n\n","author":"वीरेंद्र मिश्र","title":"आस्था का दिशा-संकेत \/ वीरेंद्र मिश्र"},{"poem":"पत्र कई आए\nपर जिसको आना था\nवह नहीं आया\n\n- व्यंग्य किए चली गई धूप और छाया।\nसहन में फिर उतरा पीला-सा हाशिया\nसाधों पर पाँव धरे चला गया डाकिया\nऔर रोज़-जैसा\nमटमैला दिन गुज़रा\nगीत नहीं गाया\n\n- व्यंग्य किए चली गई धूप और छाया।\n\nभरे इंतज़ारों से एक और गठरी\nरह-रहकर ऊंघ रही है पटेल नगरी\n\nअधलिखी मुखरता\nकह ही तो गई वाह!\nख़ूब गुनगुनाया\n\n-व्यंग्य किए चली गई धूप और छाया।\n\nखिडकी मैं बैठा जो गीत है पुराना\nदेख रहा पत्रों का उड़ रहा खज़ाना\n\nपूछ रहा मुझसे\nपतझर के पत्तों में \nकौन है पराया\n\n- व्यंग्य किए चली गई धूप और छाया।\n\n","author":"वीरेंद्र मिश्र","title":"प्रतीक्षा की समीक्षा \/ वीरेंद्र मिश्र"},{"poem":"फूल गिराते होंगे, हिला स्वप्न डाली\nहोगे तुम ग्रह-ग्रह के रत्न, अंशुमाली \nआंगन हैं हम कि जहाँ रोशनी नहीं है\n\nरासों की रात ओढ़ पीताम्बर चीवर\nहोगे तुम   शब्दों के मीठे वंशीधर\nमिट्टी ने, पर, वंशी-धुन सुनी नहीं है \n\nओ रे ओ अभिमानी गीत, महलवाले! \nहोगे तुम उत्सव  की चहल-पहलवाले\nदीवाली गलियों  में तो  मनी नहीं है \n\nतुम जिन पर मसनद सिंहासन का जादू \nहोगे तुम   दर्शन  के   मनमौजी साधू \nपहने  हम  अश्रु, और  अरगनी नहीं है\n\nसिर पर धर गठरी में मुरदा-सी पीढ़ी \nहोगे जब चढ़ते  तुम सीढ़ी पर सीढ़ी\nउस क्षण के लिए इंगित को तर्जनी नहीं है\n\nकिसी महाभारत  के आधुनिक पुजारी! \nहोगे तुम द्रोण,   मठाधीश, धनुर्धारी\nअर्जुन की  एकलव्य से बनी नहीं है\n\nरोज़ आत्महत्या की लाशें चिल्लातीं-- \n’हम प्रभातफेरी  की हैं मरण-प्रभाती’ \nतुम-जैसी राका तो ओढ़नी नहीं है\n\nदिशा-दिशा बिखरी हैं तिमिर-मिली किरनें \nअहरह  वक्तव्य दिया  गाँव ने, नगर ने—\nचलनी से ज्योति अभी तक छनी नहीं है\n\n","author":"वीरेंद्र मिश्र","title":"आंगन हम \/ वीरेंद्र मिश्र"},{"poem":"स्वागत करती हिंदी सबका, बिखरा कुंकुम रोली\nधरती-जाई भाषा अपनी, जननी, अपनी बोली\n\nहिंदी यही, जय हिंद यही है\nप्रेम-पुजारिन हिंदी\nइसके एक नयन में गंगा\nदूजे में कालिंदी\nअंतर्धारा के संगम पर, इसने मिसरी घोली\nधरती-जाई भाषा अपनी, जननी, अपनी बोली।\n\nतुलसी, मीरा ज्योति नयन की\nदास कबीरा ज्वाला\nजिसको गुन लेता सूरा भी\nउसका ठाठ निराला\nदेवी के मंदिर द्वारे पर रचना है रंगोली\nधरती-जाई भाषा अपनी, जननी, अपनी बोली।\n\nइसका स्वाद प्रसाद बहुत है\nजनभाषा रसवंती\nऋतुओं में वासंती है यह\nरागों में मधुवंती\nभाषाएँ हों चाहे जितनी, यह सबकी हमजोली\nधरती-जाई भाषा अपनी, जननी, अपनी बोली।\n\nहिंसा से जलती दुनिया में\nहिंदी अमृत-वाणी\nतोड़ेगी क्यों, जोड़ेगी यह\nसबकी रामकहानी\nमिट्टी में मिल जाएँ न सपने, यह है उनकी झोली\nधरती-जाई भाषा अपनी, जननी, अपनी बोली।\n\n","author":"वीरेंद्र मिश्र","title":"राष्ट्रभाषा \/ वीरेंद्र मिश्र"},{"poem":"अब टूट चुके हैं शीशे उन दरवाजों के\nजो मन के रंग महल के दृढ जड़ प्रहरी हैं\nजिनको केवल हिलना डुलना ही याद रहा\nमस्तक पर चिंता की तलहटियाँ हीं गहरी हैं\n\nकोई निर्मम तूफ़ान सीढियों पर बैठा\nथककर सुस्ताकर अन्धकार में ऊंघ रहा\nऊपर कोई नन्हें बादल का टुकड़ा\nकुछ खोकर हर तारे को जैसे सूंघ रहा\n\nयह देख खोजने लगता हूँ मैं भी नभ में\nशायद तारों में छुपकर कहीं चमकते हों\nमेरे अंतर के वे तारे शीशे जिनको\nनभ के तारे चुपचाप छुपाकर रखते हों\n\nलेकिन रजनी के प्रहार बीतते जाते हैं\nउस अमर ज्योति के टुकड़े हाथ नहीं आते हैं\nवे नयन लौट आते हैं ख़ाली हाथ मगर\nनयनों के बिछड़े दीपक लौट नहीं पाते हैं\n\nमैं जलता हूँ इसलिए कि मेरी आँखों में\nउन दो नयनों के तारे चमका करते हैं\nजो अपनी नन्हीं काया लेकर भस्म हुए\nफिर भी जो मन-मस्तक में दमका करते हैं\n\nवे फूल कि जिनके पृथक-पृथक आकर्षण थे\nमुरझा भी सकते हैं- सोचा था नहीं कभी\nमेरे भविष्य केंद्राकर्षण इतनी जल्दी\nकुम्हला भी सकते हैं- सोचा था नहीं कभी\n\n","author":"वीरेंद्र मिश्र","title":"स्मृति बच्चों की \/ वीरेंद्र मिश्र"}]
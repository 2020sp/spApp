[{"poem":"मैं विद्युत् में तुम्हें निहारूँ\nनील गगन में पंख पसारूँ;\nदुःख है, तुमसे बिछड़ गया हूँ \nकिन्तु तुम्हारी सुधि न बिसारूँ!\n\nउलझन में दुःख में वियोग में\nअब तुम याद बहुत आती हो;\nघनी घटा में तुमको खोजूँ\nमैं विद्युत् में तुम्हें निहारूँ;\n\nजब से बिछुड़े हैं हम दोनों \nमति-गति मेरी बदल गई है;\nपावस में हिम में बसंत में \nहँसते-रोते तुम्हें पुकारूँ!\n\nतब तक मन मंदिर में मेरे \nहोती रहे तुम्हारी पग-ध्वनि;\nतब तक उत्साहित हूँ, बाजी\nइस जीवन की कभी न हारूँ!\n\nतुम हो दूर दूर हूँ मैं भी\nजीने की यह रीती निकालें,\nतुम प्रेमी हो-प्रेम पसारो\nमैं प्रेमी हूँ-जीवन वारूँ!!\n\n","author":"गोपाल सिंह नेपाली","title":"मैं विद्युत् में तुम्हें निहारूँ \/ गोपाल सिंह नेपाली"},{"poem":"अरे युगांतर, आ जल्दी अब खोल, खोल मेरा बंधन\nबंधा हुआ इन जंजीरों से तड़प रहा कब से जीवन\nदेख, कटी पाँखें कैंची से उड़ सकता न जरा भी मन \nभरा कान, पाँव है लंगड़ा, अँधा बना हुआ लोचन\nले जा यह तन ऐसा जीवन, बदले में दे जा यौवन\nदेजा उस युग का मेरा मन, बदले में लेजा सब धन\nआजा ला दे कण-कण में अब फ़िर से ऐसा परिवर्तन\nमरता जहाँ आज यह जीवन वहाँ करे यौवन नर्तन\n\n","author":"गोपाल सिंह नेपाली","title":"युगांतर \/ गोपाल सिंह नेपाली"},{"poem":"अफ़सोस नहीं इसका हमको, जीवन में हम कुछ कर न सके,\nझोलियाँ किसी की भर न सके, सन्ताप किसी का हर न सके, \nअपने प्रति सच्चा रहने का, जीवन भर हमने काम किया,\nदेखा-देखी हम जी न सके, देखा-देखी हम मर न सके ।\n\n","author":"गोपाल सिंह नेपाली","title":"एक रुबाई \/ गोपाल सिंह नेपाली"},{"poem":"घनश्याम कहाँ जाकर बरसे, हर घाट गगरिया प्यासी है\nउस ओर ग्राम इस ओर नगर, चंहु ओर नजरिया प्यासी है \n\nरसभरी तुम्हारी वे बुंदियाँ, कुछ यहाँ गिरीं, कुछ वहाँ गिरीं\nदिल खोल नहाए महल-महल, कुटिया क्या जाने, कहाँ गिरीं\nइस मस्त झड़ी में घासों की, कमजोर अटरिया प्यासी है\nघनश्याम कहाँ जाकर बरसे, हर घाट गगरिया प्यासी है\n\nजंजीर कभी तड़का-तड़का, तकदीर जगाई थी हमने \nहर बार बदलते मौसम पर, उम्मीद लगाई थी हमने \nजंजीर कटी, तकदीर खुली, पर अभी नगरिया प्यासी है\nघनश्याम कहाँ जाकर बरसे, हर घाट गगरिया प्यासी है\n\nधरती प्यासी, परती प्यासी, प्यासी है आस लगी खेती\nजब ताल तलैया भी सूखी, क्या पाए प्यास लगी रेती\nबागों की चर्चा कौन करे, अब यहाँ डगरिया प्यासी है\nघनश्याम कहाँ जाकर बरसे, हर घाट गगरिया प्यासी है\n\nमुस्लिम के होंठ कहीं प्यासे, हिंदू का कंठ कहीं प्यासा \nमन्दिर-मस्ज़िद-गुरूद्वारे में, बतला दो कौन नहीं प्यासा\nचल रही चुराई हुई हँसी, पर सकल बजरिया प्यासी है\nघनश्याम कहाँ जाकर बरसे, हर घाट गगरिया प्यासी है\n\nबोलो तो श्याम घटाओं ने, अबकी कैसा चौमास रचा\nपानी कहने को थोड़ा सा, गंगा-जमुना के पास बचा\nइस पार तरसती है गैया, उस पार गुजरिया प्यासी है\nघनश्याम कहाँ जाकर बरसे, हर घाट गगरिया प्यासी है\n\nजो अभी पधारे हैं उनका, सुनहरा सबेरा प्यासा है\nजो कल जाने वाले उनका भी रैन-बसेरा प्यासा है\nहै भरी जवानी जिन-जिनकी, उनकी दुपहरिया प्यासी है\nघनश्याम कहाँ जाकर बरसे, हर घाट गगरिया प्यासी है\n\nकहने को बादल बरस रहे, सदियों से प्यासे तरस रहे\nऐसे बेदर्द ज़माने में, क्या मधुर रहे, क्या सरस रहे\nकैसे दिन ये पानी में भी, हर एक मछरिया प्यासी है\nघनश्याम कहाँ जाकर बरसे, हर घाट गगरिया प्यासी है\n\nयह पीर समझने को तुम भी, घनश्याम कभी प्यासे तरसो\nया तो ना बरसो, बरसो तो, चालीस करोड़ पर बरसो\nक्या मौसम है जल छलक रहा, पर नई उमरिया प्यासी है\nघनश्याम कहाँ जाकर बरसे, हर घाट गगरिया प्यासी है\n\n","author":"गोपाल सिंह नेपाली","title":"नई उमरिया प्यासी है \/ गोपाल सिंह नेपाली"},{"poem":"तू चिंगारी बनकर उड़ री, जाग-जाग मैं ज्वाल बनूँ,\nतू बन जा हहराती गँगा, मैं झेलम बेहाल बनूँ,\nआज बसन्ती चोला तेरा, मैं भी सज लूँ लाल बनूँ,\nतू भगिनी बन क्रान्ति कराली, मैं भाई विकराल बनूँ,\nयहाँ न कोई राधारानी, वृन्दावन, बंशीवाला,\n...तू आँगन की ज्योति बहन री, मैं घर का पहरे वाला ।\n\nबहन प्रेम का पुतला हूँ मैं, तू ममता की गोद बनी,\nमेरा जीवन क्रीड़ा-कौतुक तू प्रत्यक्ष प्रमोद भरी,\nमैं भाई फूलों में भूला, मेरी बहन विनोद बनी,\nभाई की गति, मति भगिनी की दोनों मंगल-मोद बनी\nयह अपराध कलंक सुशीले, सारे फूल जला देना ।\nजननी की जंजीर बज रही, चल तबियत बहला देना ।\n\nभाई एक लहर बन आया, बहन नदी की धारा है,\nसंगम है, गँगा उमड़ी है, डूबा कूल-किनारा है,\nयह उन्माद, बहन को अपना भाई एक सहारा है,\nयह अलमस्ती, एक बहन ही भाई का ध्रुवतारा है,\nपागल घडी, बहन-भाई है, वह आज़ाद तराना है ।\nमुसीबतों से, बलिदानों से, पत्थर को समझाना है ।\n\n","author":"गोपाल सिंह नेपाली","title":" भाई - बहन \/ गोपाल सिंह नेपाली"},{"poem":"बाबुल  तुम  बगिया  के  तरुवर, हम  तरुवर  की  चिड़ियाँ  रे \nदाना  चुगते  उड़  जाएँ  हम, पिया  मिलन  की  घड़ियाँ  रे \nउड़  जाएँ  तो  लौट  न  आयें, ज्यों  मोती  की  लडियां  रे \nबाबुल  तुम  बगिया  के  तरुवर …….\n\nआँखों से आँसू निकले तो पीछे तके नहीं मुड़के\nघर की कन्या बन का पंछी, फिरें न डाली से उड़के \nबाजी हारी हुई त्रिया की \nजनम -जनम  सौगात  पिया  की \nबाबुल तुम गूंगे नैना, हम आँसू की फुलझड़ियाँ रे \nउड़ जाएँ तो लौट न आएँ ज्यों मोती की लडियाँ रे \n\nहमको  सुध  न  जनम  के  पहले , अपनी  कहाँ  अटारी  थी\nआँख  खुली  तो  नभ  के  नीचे , हम  थे  गोद  तुम्हारी  थी \nऐसा  था   वह   रैन  -बसेरा \nजहाँ  सांझ  भी  लगे  सवेरा \nबाबुल  तुम  गिरिराज  हिमालय , हम  झरनों  की  कड़ियाँ  रे \nउड़  जाएँ  तो  लौट  न  आयें , ज्यों  मोती  की  लडियां  रे \n\nछितराए  नौ  लाख  सितारे , तेरी  नभ  की   छाया  में \nमंदिर -मूरत , तीरथ  देखे , हमने  तेरी  काया  में \nदुःख  में  भी  हमने  सुख  देखा \nतुमने  बस  कन्या  मुख  देखा \nबाबुल  तुम  कुलवंश  कमल   हो , हम  कोमल  पंखुड़ियां  रे \nउड़  जाएँ  तो  लौट  न  आयें , ज्यों  मोती  की  लडियां  रे \n\nबचपन  के  भोलेपन  पर  जब , छिटके  रंग  जवानी  के \nप्यास  प्रीति  की  जागी  तो  हम , मीन   बने  बिन  पानी  के \nजनम -जनम  के  प्यासे  नैना \nचाहे  नहीं  कुंवारे  रहना \nबाबुल  ढूंढ  फिरो  तुम  हमको , हम  ढूंढें  बावरिया  रे \nउड़  जाएँ  तो  लौट  न  आयें , ज्यों  मोती   की  लडियां  रे \n\nचढ़ती  उमर  बढ़ी  तो  कुल -मर्यादा  से  जा  टकराई \nपगड़ी  गिरने  के  दर  से , दुनिया  जा  डोली  ले  आई \nमन  रोया , गूंजी  शहनाई \nनयन  बहे    , चुनरी  पहनाई \nपहनाई  चुनरी  सुहाग  की , या  डाली  हथकड़ियां  रे \nउड़  जाएँ  तो  लौट  न  आयें , ज्यों  मोती  की   लडियां  रे \n\nमंत्र  पढ़े  सौ  सदी  पुराने , रीत  निभाई  प्रीत  नहीं \nतन  का  सौदा  कर  के  भी  तो , पाया  मन  का  मीत  नहीं \nगात    फूल   सा , कांटे  पग  में \nजग  के  लिए  जिए  हम  जग  में \nबाबुल  तुम  पगड़ी    समाज  के , हम  पथ  की  कंकरियां    रे \nउड़  जाएँ  तो  लौट  न  आयें , ज्यों  मोती  की  लडियां  रे \n\nमांग  रची  आंसू  के  ऊपर , घूंघट  गीली  आँखों  पर \nब्याह  नाम  से  यह  लीला  ज़ाहिर  करवाई  लाखों  पर \n\nनेह     लगा  तो  नैहर   छूता   , पिया  मिले  बिछुड़ी  सखियाँ \nप्यार  बताकर  पीर  मिली  तो  नीर  बनीं  फूटी  अंखियाँ \nहुई  चलाकर  चाल  पुरानी\nनयी  जवानी  पानी  पानी \nचली  मनाने   चिर  वसंत  में , ज्यों  सावन  की  झाड़ियाँ  रे \nउड़  जाएँ  तो  लौट  न  आयें , ज्यों  मोती  की  लडियां  रे \n\nदेखा   जो  ससुराल  पहुंचकर , तो  दुनिया  ही  न्यारी  थी \nफूलों  सा  था  देश  हरा , पर  कांटो  की  फुलवारी  थी \nकहने  को  सारे  अपने  थे \nपर  दिन  दुपहर   के  सपने  थे \nमिली  नाम  पर  कोमलता  के , केवल  नरम  कांकरिया    रे \nउड़  जाएँ  तो  लौट  न  आयें , ज्यों  मोती  की  लडियां  रे \n\nवेद-शास्त्र  थे  लिखे  पुरुष  के , मुश्किल  था  बचकर  जाना \nहारा  दांव  बचा  लेने  को , पति  को  परमेश्वर  जाना \nदुल्हन  बनकर  दिया  जलाया \nदासी   बन  घर  बार  चलाया \nमाँ  बनकर  ममता  बांटी  तो , महल  बनी  झोंपड़िया  रे \nउड़  जाएँ  तो  लौट  न  आयें , ज्यों  मोती  की  लडियां  रे \n\nमन  की  सेज  सुला  प्रियतम  को , दीप  नयन  का  मंद  किया \nछुड़ा  जगत  से  अपने  को , सिंदूर  बिंदु  में  बंद  किया \nजंजीरों  में  बाँधा  तन  को \nत्याग -राग  से  साधा  मन  को \nपंछी  के  उड़  जाने  पर  ही , खोली  नयन  किवाड़ियाँ    रे \nउड़  जाएँ  तो  लौट  न  आयें , ज्यों  मोती  की   लडियां  रे \n\nजनम  लिया  तो  जले  पिता -माँ , यौवन  खिला  ननद -भाभी \nब्याह  रचा  तो  जला  मोहल्ला , पुत्र  हुआ  तो  बंध्या    भी \nजले  ह्रदय  के  अन्दर  नारी \nउस  पर  बाहर  दुनिया  सारी\nमर  जाने  पर  भी  मरघट  में , जल -  जल  उठी  लकड़ियाँ  रे \nउड़  जाएँ  तो  लौट  न  आयें , ज्यों  मोती  की  लडियां  रे \n\nजनम -जनम  जग  के  नखरे  पर , सज -धजकर  जाएँ  वारी \nफिर  भी  समझे  गए  रात -दिन  हम  ताड़न  के  अधिकारी \nपहले  गए  पिया  जो  हमसे अधम  बने  हम  यहाँ  अधम  से \nपहले  ही  हम  चल   बसें , तो  फिर  जग  बाटें  रेवड़ियां  रे \nउड़  जाएँ  तो  लौट  न  आयें , ज्यों  मोती  की लडियां   रे\n\n","author":"गोपाल सिंह नेपाली","title":" बाबुल तुम बगिया के तरुवर \/ गोपाल सिंह नेपाली"},{"poem":"तन का दिया, प्राण की बाती,\nदीपक जलता रहा रात-भर ।\n\nदु:ख की घनी बनी अँधियारी,\nसुख के टिमटिम दूर सितारे,\nउठती रही पीर की बदली,\nमन के पंछी उड़-उड़ हारे ।\n\nबची रही प्रिय की आँखों से,\nमेरी कुटिया एक किनारे,\nमिलता रहा स्नेह रस थोडा,\nदीपक जलता रहा रात-भर ।\n\nदुनिया देखी भी अनदेखी,\nनगर न जाना, डगर न जानी;\nरंग देखा, रूप न देखा,\nकेवल बोली ही पहचानी,\n\nकोई भी तो साथ नहीं था,\nसाथी था ऑंखों का पानी,\nसूनी डगर सितारे टिमटिम,\nपंथी चलता रहा रात-भर ।\n\nअगणित तारों के प्रकाश में,\nमैं अपने पथ पर चलता था,\nमैंने देखा, गगन-गली में,\nचाँद-सितारों को छलता था ।\n\nआँधी में, तूफ़ानों में भी,\nप्राण-दीप मेरा जलता था,\nकोई छली खेल में मेरी,\nदिशा बदलता रहा रात-भर ।\n\n","author":"गोपाल सिंह नेपाली","title":"दीपक जलता रहा रातभर \/ गोपाल सिंह नेपाली"},{"poem":"निज राष्ट्र के शरीर के सिंगार के लिए\nतुम कल्पना करो, नवीन कल्पना करो,\nतुम कल्पना करो।\n\nअब देश है स्वतंत्र, मेदिनी स्वतंत्र है \nमधुमास है स्वतंत्र, चाँदनी स्वतंत्र है \nहर दीप है स्वतंत्र, रोशनी स्वतंत्र है \nअब शक्ति की ज्वलंत दामिनी स्वतंत्र है \n\nलेकर अनंत शक्तियाँ सद्य समृद्धि की-\nतुम कामना करो, किशोर कामना करो,\nतुम कल्पना करो।\n\nतन की स्वतंत्रता चरित्र का निखार है \nमन की स्वतंत्रता विचार की बहार है \nघर की स्वतंत्रता समाज का सिंगार है \nपर देश की स्वतंत्रता अमर पुकार है \n\nटूटे कभी न तार यह अमर पुकार का- \nतुम साधना करो, अनंत साधना करो,\nतुम कल्पना करो।\n\nहम थे अभी-अभी गुलाम, यह न भूलना \nकरना पड़ा हमें सलाम, यह न भूलना \nरोते फिरे उमर तमाम, यह न भूलना \nथा फूट का मिला इनाम, वह न भूलना \n\nबीती गुलामियाँ, न लौट आएँ फिर कभी \nतुम भावना करो, स्वतंत्र भावना करो\nतुम कल्पना करो।\n\n","author":"गोपाल सिंह नेपाली","title":"नवीन कल्पना करो \/ गोपाल सिंह नेपाली"},{"poem":"यह लघु सरिता का बहता जल\nकितना शीतल¸ कितना निर्मल¸\n\nहिमगिरि के हिम से निकल–निकल¸\nयह विमल दूध–सा हिम का जल¸\nकर–कर निनाद कल–कल¸ छल–छल\nबहता आता नीचे पल पल \n\nतन का चंचल मन का विह्वल।\nयह लघु सरिता का बहता जल।।\n\nनिर्मल जल की यह तेज़ धार\nकरके कितनी श्रृंखला पार\nबहती रहती है लगातार\nगिरती उठती है बार बार\n\nरखता है तन में उतना बल\nयह लघु सरिता का बहता जल।।\n\n\nएकांत प्रांत निर्जन निर्जन\nयह वसुधा के हिमगिरि का वन\nरहता मंजुल मुखरित क्षण क्षण\nलगता जैसे नंदन कानन\n\nकरता है जंगल में मंगल\nयह लघु सरित का बहता जल।।\n\nऊँचे शिखरों से उतर–उतर¸\nगिर–गिर गिरि की चट्टानों पर¸\nकंकड़–कंकड़ पैदल चलकर¸\nदिन–भर¸ रजनी–भर¸ जीवन–भर¸\n\nधोता वसुधा का अन्तस्तल।\nयह लघु सरिता का बहता जल।।\n\nमिलता है उसको जब पथ पर\nपथ रोके खड़ा कठिन पत्थर\nआकुल आतुर दुख से कातर\nसिर पटक पटक कर रो रो कर\n\nकरता है कितना कोलाहल\nयह लघु सरित का बहता जल।।\n\nहिम के पत्थर वे पिघल–पिघल¸\nबन गये धरा का वारि विमल¸\nसुख पाता जिससे पथिक विकल¸\nपी–पीकर अंजलि भर मृदु जल¸\n\nनित जल कर भी कितना शीतल।\nयह लघु सरिता का बहता जल।।\n\nकितना कोमल¸ कितना वत्सल¸\nरे! जननी का वह अन्तस्तल¸\nजिसका यह शीतल करूणा जल¸\nबहता रहता युग–युग अविरल¸\n\nगंगा¸ यमुना¸ सरयू निर्मल\nयह लघु सरिता का बहता जल।।\n\n","author":"गोपाल सिंह नेपाली","title":"सरिता \/ गोपाल सिंह नेपाली"},{"poem":"उस पार कहीं बिजली चमकी होगी\nजो झलक उठा है मेरा भी आँगन ।\n\nउन मेघों में जीवन उमड़ा होगा\nउन झोंकों में यौवन घुमड़ा होगा\nउन बूँदों में तूफ़ान उठा होगा\nकुछ बनने का सामान जुटा होगा\nउस पार कहीं बिजली चमकी होगी\nजो झलक उठा है मेरा भी आँगन ।\n\nतप रही धरा यह प्यासी भी होगी\nफिर चारों ओर उदासी भी होगी\nप्यासे जग ने माँगा होगा पानी\nकरता होगा सावन आनाकानी\nउस ओर कहीं छाए होंगे बादल\nजो भर-भर आए मेरे भी लोचन ।\n\nमैं नई-नई कलियों में खिलता हूँ\nसिरहन बनकर पत्तों में हिलता हूँ\nपरिमल बनकर झोंकों में मिलता हूँ\nझोंका बनकर झोंकों में मिलता हूँ\nउस झुरमुट में बोली होगी कोयल\nजो झूम उठा है मेरा भी मधुबन ।\n\nमैं उठी लहर की भरी जवानी हूँ\nमैं मिट जाने की नई कहानी हूँ\nमेरा स्वर गूँजा है तूफ़ानों में\nमेरा जीवन आज़ाद तरानों में\nऊँचे स्वर में गरजा होगा सागर\nखुल गए भँवर में लहरों के बंधन ।\n\nमैं गाता हूँ जीवन की सुंदरता\nयौवन का यश भी मैं गाया करता\nमधु बरसाती मेरी वाणी-वीणा\nबाँटा करती समता-ममता-करुणा\nपर आज कहीं कोई रोया होगा\nजो करती वीणा क्रंदन ही क्रंदन ।\n\n","author":"गोपाल सिंह नेपाली","title":"उस पार \/ गोपाल सिंह नेपाली"},{"poem":"घोर अंधकार हो,\nचल रही बयार हो,\nआज द्वार–द्वार पर यह दिया बुझे नहीं\nयह निशीथ का दिया ला रहा विहान है ।\n\nशक्ति का दिया हुआ,\nशक्ति को दिया हुआ,\nभक्ति से दिया हुआ,\nयह स्वतंत्रता–दिया,\nरूक रही न नाव हो\nजोर का बहाव हो,\nआज गंग–धार पर यह दिया बुझे नहीं,\nयह स्वदेश का दिया प्राण के समान है ।\n\nयह अतीत कल्पना,\nयह विनीत प्रार्थना,\nयह पुनीत भावना,\nयह अनंत साधना,\nशांति हो, अशांति हो,\nयुद्ध¸ संधि¸ क्रांति हो,\nतीर पर, कछार पर, यह दिया बुझे नहीं,\nदेश पर, समाज पर, ज्योति का वितान है ।\n\n\nतीन–चार फूल है,\nआस–पास धूल है,\nबांस है –बबूल है,\nघास के दुकूल है,\nवायु भी हिलोर दे,\nफूंक दे¸ चकोर दे,\nकब्र पर मजार पर, यह दिया बुझे नहीं,\nयह  किसी शहीद का पुण्य–प्राण दान है।\n\nझूम–झूम बदलियाँ\nचूम–चूम बिजलियाँ\nआंधिया उठा रहीं\nहलचलें मचा रहीं\nलड़ रहा स्वदेश हो,\nयातना विशेष हो,\nक्षुद्र जीत–हार पर¸ यह दिया बुझे नहीं,\nयह स्वतंत्र भावना का स्वतंत्र गान है ।\n\n","author":"गोपाल सिंह नेपाली","title":"यह दिया बुझे नहीं \/ गोपाल सिंह नेपाली"},{"poem":"गिरिराज हिमालय से भारत का कुछ ऐसा ही नाता है ।\n\n(1)\nइतनी ऊँची इसकी चोटी कि सकल धरती का ताज यही ।\nपर्वत-पहाड़ से भरी धरा पर केवल पर्वतराज यही ।।\nअंबर में सिर, पाताल चरण\nमन इसका गंगा का बचपन\nतन वरण-वरण मुख निरावरण\nइसकी छाया में जो भी है, वह मस्‍तक नहीं झुकाता है ।\nग‍िरिराज हिमालय से भारत का कुछ ऐसा ही नाता है ।।\n\n(2)\n\nअरूणोदय की पहली लाली इसको ही चूम निखर जाती ।\nफिर संध्‍या की अंतिम लाली इस पर ही झूम बिखर जाती ।।\nइन शिखरों की माया ऐसी\nजैसे प्रभात, संध्‍या वैसी\nअमरों को फिर चिंता कैसी?\nइस धरती का हर लाल खुशी से उदय-अस्‍त अपनाता है ।\nगिरिराज हिमालय से भारत का कुछ ऐसा ही नाता है ।।\n\n(3)\n\nहर संध्‍या को इसकी छाया सागर-सी लंबी होती है ।\nहर सुबह वही फिर गंगा की चादर-सी लंबी होती है ।।\nइसकी छाया में रंग गहरा\nहै देश हरा, प्रदेश हरा\nहर मौसम है, संदेश भरा\nइसका पद-तल छूने वाला वेदों की गाथा गाता है ।\nगिरिराज हिमालय से भारत का कुछ ऐसा ही नाता है ।।\n\n(4)\n\nजैसा यह अटल, अडिग-अविचल, वैसे ही हैं भारतवासी ।\nहै अमर हिमालय धरती पर, तो भारतवासी अविनाशी ।।\nकोई क्‍या हमको ललकारे\nहम कभी न हिंसा से हारे\nदु:ख देकर हमको क्‍या मारे\nगंगा का जल जो भी पी ले, वह दु:ख में भी मुसकाता है ।\nगिरिराज हिमालय से भारत का कुछ ऐसा ही नाता है ।।\n\n(5)\n\nटकराते हैं इससे बादल, तो खुद पानी हो जाते हैं ।\nतूफ़ान चले आते हैं, तो ठोकर खाकर सो जाते हैं ।\nजब-जब जनता को विपदा दी\nतब-तब निकले लाखों गाँधी\nतलवारों-सी टूटी आँधी\nइसकी छाया में तूफ़ान, चिरागों से शरमाता है।\nगिरिराज, हिमालय से भारत का कुछ ऐसा ही नाता है ।\n\n","author":"गोपाल सिंह नेपाली","title":"हिमालय और हम \/ गोपाल सिंह नेपाली"},{"poem":"यह कविता अधूरी है। कृपया आपके पास हो तो इसे पूरा कर दें ।\n\nशंकर की पुरी चीन ने सेना को उतारा\nचालीस करोड़ों को हिमालय ने पुकारा\n\nहो जाए पराधीन नहीं गंगा की धारा \nगंगा के किनारों को शिवालय ने पुकारा \n\nहम भाई समझते जिसे दुनिया में उलझ के \nवह घेर रहा आज हमें बैरी समझ के \nचोरी भी करे और करे बात गरज के \n\nबर्फों मे पिघलने को चला लाल सितारा \nचालीस करोड़ों को हिमालय ने पुकारा\n\n","author":"गोपाल सिंह नेपाली","title":"हिमालय ने पुकारा \/ गोपाल सिंह नेपाली"},{"poem":"रोटियाँ ग़रीब की प्रार्थना बनी रही \nएक ही तो प्रश्न है रोटियों की पीर का \nपर उसे भी आसरा आँसुओं के नीर का \nराज है ग़रीब का ताज दानवीर का \nतख़्त भी पलट गया कामना गई नहीं \nरोटियाँ ग़रीब की प्रार्थना बनी रही \n\nचूम कर जिन्हें सदा क्राँतियाँ गुज़र गईं \nगोद में लिये जिन्हें आँधियाँ बिखर गईं \nपूछता ग़रीब वह रोटियाँ किधर गई \nदेश भी तो बँट गया वेदना बँटी नहीं \nरोटियाँ ग़रीब की प्रार्थना बनी रही\n\n","author":"गोपाल सिंह नेपाली","title":"प्रार्थना बनी रही \/ गोपाल सिंह नेपाली"},{"poem":"कर्णधार तू बना तो हाथ में लगाम ले \nक्राँति को सफल बना नसीब का न नाम ले \nभेद सर उठा रहा मनुष्य को मिटा रहा \nगिर रहा समाज आज बाजुओं में थाम ले \nत्याग का न दाम ले \nदे बदल नसीब तो ग़रीब का सलाम ले \n\nयह स्वतन्त्रता नहीं कि एक तो अमीर हो \nदूसरा मनुष्य तो रहे मगर फकीर हो \nन्याय हो तो आर-पार एक ही लकीर हो \nवर्ग की तनातनी न मानती है चाँदनी \nचाँदनी लिए चला तो घूम हर मुकाम ले \nत्याग का न दाम ले \nदे बदल नसीब तो ग़रीब का सलाम ले\n\n","author":"गोपाल सिंह नेपाली","title":"गरीब का सलाम ले \/ गोपाल सिंह नेपाली"},{"poem":"राजा बैठे सिंहासन पर, यह ताजों पर आसीन क़लम\nमेरा धन है स्वाधीन क़लम\nजिसने तलवार शिवा को दी\nरोशनी उधार दिवा को दी\nपतवार थमा दी लहरों को\nखंजर की धार हवा को दी\nअग-जग के उसी विधाता ने, कर दी मेरे आधीन क़लम\nमेरा धन है स्वाधीन क़लम\n\nरस-गंगा लहरा देती है\nमस्ती-ध्वज फहरा देती है\nचालीस करोड़ों की भोली\nकिस्मत पर पहरा देती है\nसंग्राम-क्रांति का बिगुल यही है, यही प्यार की बीन क़लम\nमेरा धन है स्वाधीन क़लम\n\nकोई जनता को क्या लूटे\nकोई दुखियों पर क्या टूटे\nकोई भी लाख प्रचार करे\nसच्चा बनकर झूठे-झूठे\nअनमोल सत्य का रत्‍नहार, लाती चोरों से छीन क़लम\nमेरा धन है स्वाधीन क़लम\n\nबस मेरे पास हृदय-भर है\nयह भी जग को न्योछावर है\nलिखता हूँ तो मेरे आगे\nसारा ब्रह्मांड विषय-भर है\nरँगती चलती संसार-पटी, यह सपनों की रंगीन क़लम\nमेरा धन है स्वाधीन कलम\n\nलिखता हूँ अपनी मर्ज़ी से\nबचता हूँ कैंची-दर्ज़ी से\nआदत न रही कुछ लिखने की\nनिंदा-वंदन खुदगर्ज़ी से\nकोई छेड़े तो तन जाती, बन जाती है संगीन क़लम\nमेरा धन है स्वाधीन क़लम\n\nतुझ-सा लहरों में बह लेता\nतो मैं भी सत्ता गह लेता\nईमान बेचता चलता तो\nमैं भी महलों में रह लेता\nहर दिल पर झुकती चली मगर, आँसू वाली नमकीन क़लम\nमेरा धन है स्वाधीन क़लम\n\n","author":"गोपाल सिंह नेपाली","title":"मेरा धन है स्वाधीन क़लम \/ गोपाल सिंह नेपाली"},{"poem":"बदनाम रहे बटमार मगर,\nघर तो रखवालों ने लूटा\nमेरी दुल्‍हन सी रातों को,\nनौलाख सितारों ने लूटा\nदो दिन के रैन-बसेरे में,\nहर चीज़ चुरायी जाती है\nदीपक तो जलता रहता है,\nपर रात पराई होती है\nगलियों से नैन चुरा लाई,\nतस्‍वीर किसी के मुखड़े की\nरह गये खुले भर रात नयन,\nदिल तो दिलदारों ने लूटा\n\nजुगनू से तारे बड़े लगे,\nतारों से सुंदर चाँद लगा\nधरती पर जो देखा प्‍यारे\nचल रहे चाँद हर नज़र बचा\nउड़ रही हवा के साथ नज़र,\nदर-से-दर, खिड़की से खिड़की\nप्‍यारे मन को रंग बदल-बदल,\nरंगीन इशारों ने लूटा\nहर शाम गगन में चिपका दी,\nतारों के अधरों की पाती\nकिसने लिख दी, किसको लिख दी,\nदेखी तो, कही नहीं जाती\nकहते तो हैं ये किस्‍मत है,\nधरती पर रहने वालों की\nपर मेरी किस्‍मत को तो\nइन ठंडे अंगारों ने लूटा\n\nजग में दो ही जने मिले,\nइनमें रूपयों का नाता है\nजाती है किस्‍मत बैठ जहाँ\nखोटा सिक्‍का चल जाता है\nसंगीत छिड़ा है सिक्‍कों का,\nफिर मीठी नींद नसीब कहाँ\nनींदें तो लूटीं रूपयों ने,\nसपना झंकारों ने लूटा\n\nवन में रोने वाला पक्षी\nघर लौट शाम को आता है\nजग से जानेवाला पक्षी\nघर लौट नहीं पर पाता है\nससुराल चली जब डोली तो\nबारात दुआरे तक आई\nनैहर को लौटी डोली तो,\nबेदर्द कहारों ने लूटा ।\n\n","author":"गोपाल सिंह नेपाली","title":"मेरी दुल्‍हन सी रातों को ... \/ गोपाल सिंह नेपाली"},{"poem":"घोर अंधकार हो, चल रही बयार हो,\nआज द्वार द्वार पर यह दिया बुझे नहीं।\nयह निशीथ का दिया ला रहा विहान है ।\n\nशक्ति का दिया हुआ, शक्ति को दिया हुआ,\nभक्ति से दिया हुआ, यह स्‍वतंत्रतादिया,\nरुक रही न नाव हो, जोर का बहाव हो,\nआज गंगधार पर यह दिया बुझे नहीं!\nयह स्‍वदेश का दिया हुआ प्राण के समान है!\n\nयह अतीत कल्‍पना, यह विनीत प्रार्थना,\nयह पुनीत भवना, यह अनंत साधना,\nशांति हो, अशांति हो, युद्ध, संधि, क्रांति हो,\nतीर पर, कछार पर, यह दिया बुझे नहीं!\nदेश पर, समाज पर, ज्‍योति का वितान है!\n\nतीन चार फूल है, आस पास धूल है,\nबाँस है, फूल है, घास के दुकूल है,\nवायु भी हिलोर से, फूँक दे, झकोर दे,\nकब्र पर, मजार पर, यह दिया बुझे नहीं!\nयह किसी शहीद का पुण्‍य प्राणदान है!\n\nझूम झूम बदलियाँ, चुम चुम बिजलियाँ\nआँधियाँ उठा रही, हलचले मचा रही!\nलड़ रहा स्‍वदेश हो, शांति का न लेश हो\nक्षुद्र जीत हार पर, यह दिया बुझे नहीं!\nयह स्‍वतंत्र भावना का स्‍वतंत्र गान है!\n\n","author":"गोपाल सिंह नेपाली","title":"स्‍वतंत्रता का दीपक \/ गोपाल सिंह नेपाली"},{"poem":"अपनेपन का मतवाला था भीड़ों में भी मैं \nखो न सका\nचाहे जिस दल में मिल जाऊँ इतना सस्ता \nमैं हो न सका\n\nदेखा जग ने टोपी बदली\nतो मन बदला, महिमा बदली\nपर ध्वजा बदलने से न यहाँ\nमन-मंदिर की प्रतिमा बदली\n\nमेरे नयनों का श्याम रंग जीवन भर कोई \nधो न सका\nचाहे जिस दल में मिल जाऊँ इतना सस्ता \nमैं हो न सका\n\nहड़ताल, जुलूस, सभा, भाषण\nचल दिए तमाशे बन-बनके\nपलकों की शीतल छाया में\nमैं पुनः चला मन का बन के\n\nजो चाहा करता चला सदा प्रस्तावों को मैं \nढो न सका\nचाहे जिस दल में मिल जाऊँ इतना सस्ता \nमैं हो न सका\n\nदीवारों के प्रस्तावक थे\nपर दीवारों से घिरते थे\nव्यापारी की ज़ंजीरों से\nआज़ाद बने वे फिरते थे\n\nऐसों से घिरा जनम भर मैं सुखशय्या पर भी \nसो न सका\nचाहे जिस दल में मिल जाऊँ इतना सस्ता \nमैं हो न सका\n\n","author":"गोपाल सिंह नेपाली","title":"अपनेपन का मतवाला \/ गोपाल सिंह नेपाली"},{"poem":"बदनाम रहे बटमार मगर, घर तो रखवालों ने लूटा\nमेरी दुल्हन-सी रातों को, नौ लाख सितारों ने लूटा\n\nदो दिन के रैन बसेरे की, \nहर चीज़ चुराई जाती है\nदीपक तो अपना जलता है, \nपर रात पराई होती है\nगलियों से नैन चुरा लाए\nतस्वीर किसी के मुखड़े की\nरह गए खुले भर रात नयन, दिल तो दिलदारों नर लूटा\nमेरी दुल्हन-सी रातों को, नौ लाख सितारों ने लूटा\n\nशबनम-सा बचपन उतरा था,\nतारों की गुमसुम गलियों में\nथी प्रीति-रीति की समझ नहीं, \nतो प्यार मिला था छलियों से\nबचपन का संग जब छूटा तो\nनयनों से मिले सजल नयना\nनादान नये दो नयनों को, नित नये बजारों ने लूटा\nमेरी दुल्हन-सी रातों को, नौ लाख सितारों ने लूटा\n\nहर शाम गगन में चिपका दी, \nतारों के अक्षर की पाती\nकिसने लिक्खी, किसको लिक्खी, \nदेखी तो पढ़ी नहीं जाती\nकहते हैं यह तो किस्मत है\nधरती के रहनेवालों की\nपर मेरी किस्मत को तो इन, ठंडे अंगारों ने लूटा\nमेरी दुल्हन-सी रातों को, नौ लाख सितारों ने लूटा\n\nअब जाना कितना अंतर है, \nनज़रों के झुकने-झुकने में\nहो जाती है कितनी दूरी, \nथोड़ा-सी रुकने-रुकने में\nमुझ पर जग की जो नज़र झुकी\nवह ढाल बनी मेरे आगे\nमैंने जब नज़र झुकाई तो, फिर मुझे हज़ारों ने लूटा\nमेरी दुल्हन-सी रातों को नौ लाख सितारों ने लूटा\n\n","author":"गोपाल सिंह नेपाली","title":"बदनाम रहे बटमार \/ गोपाल सिंह नेपाली"},{"poem":"तुम जलाकर दिये, मुँह छुपाते रहे, जगमगाती रही कल्पना\nरात जाती रही, भोर आती रही, मुसकुराती रही कामना\n\nचाँद घूँघट घटा का उठाता रहा\nद्वार घर का पवन खटखटाता रहा\nपास आते हुए तुम कहीं छुप गए\nगीत हमको पपीहा रटाता रहा\n\nतुम कहीं रह गये, हम कहीं रह गए, गुनगुनाती रही वेदना\nरात जाती रही, भोर आती रही, मुसकुराती रही कामना\n\nतुम न आए, हमें ही बुलाना पड़ा\nमंदिरों में सुबह-शाम जाना पड़ा\nलाख बातें कहीं मूर्तियाँ चुप रहीं\nबस तुम्हारे लिए सर झुकाता रहा\n\nप्यार लेकिन वहाँ एकतरफ़ा रहा, लौट आती रही प्रार्थना\nरात जाती रही, भोर आती रही, मुसकुराती रही कामना\n\nशाम को तुम सितारे सजाते चले\nरात को मुँह सुबह का दिखाते चले\nपर दिया प्यार का, काँपता रह गया\nतुम बुझाते चले, हम जलाते चले\n\nदुख यही है हमें तुम रहे सामने, पर न होता रहा सामना\nरात जाती रही, भोर आती रही, मुसकुराती रही कामना\n\n","author":"गोपाल सिंह नेपाली","title":"मुसकुराती रही कामना \/ गोपाल सिंह नेपाली"},{"poem":"यह लघु सरिता का बहता जल\n\nकितना शीतल, कितना निर्मल\nहिमगिरि के हिम से निकल निकल,\nयह निर्मल दूध सा हिम का जल,\nकर-कर निनाद  कल-कल छल-छल,\n\nतन का चंचल मन का विह्वल\nयह लघु सरिता का बहता जल\n\nऊँचे शिखरों से उतर-उतर,\nगिर-गिर, गिरि की चट्टानों पर,\nकंकड़-कंकड़ पैदल चलकर,\nदिन भर, रजनी भर, जीवन भर,\n\nधोता वसुधा का अन्तस्तल\nयह लघु सरिता का बहता जल\n\nहिम के पत्थर वो पिघल पिघल,\nबन गए धरा का वारि विमल,\nसुख पाता जिससे पथिक विकलच\nपी-पी कर अंजलि भर मृदुजल,\n\nनित जलकर भी कितना शीतल\nयह लघु सरिता का बहता जल\n\nकितना कोमल, कितना वत्सल,\nरे जननी का वह अन्तस्तल,\nजिसका यह शीतल करुणा जल,\nबहता रहता युग-युग अविरल,\n\nगंगा, यमुना, सरयू निर्मल\nयह लघु सरिता का बहता जल\n\n","author":"गोपाल सिंह नेपाली","title":"यह लघु सरिता का बहता जल \/ गोपाल सिंह नेपाली"},{"poem":"ओ मृगनैनी, ओ पिक बैनी,\nतेरे सामने बाँसुरिया झूठी है!\nरग-रग में इतना रंग भरा,\nकि रंगीन चुनरिया झूठी है!\n\nमुख भी तेरा इतना गोरा,\nबिना चाँद का है पूनम!\nहै दरस-परस इतना शीतल,\nशरीर नहीं है शबनम!\nअलकें-पलकें इतनी काली,\nघनश्याम बदरिया झूठी है!\n\nरग-रग में इतना रंग भरा,\nकि रंगीन चुनरिया झूठी ह!\nक्या होड़ करें चन्दा तेरी,\nकाली सूरत धब्बे वाली!\nकहने को जग को भला-बुरा,\nतू हँसती और लजाती!\nमौसम सच्चा तू सच्ची है,\nयह सकल बदरिया झूठी है!\n\nरग-रग में इतना रंग भरा,\nकि रंगीन चुनरिया झूठी है!\n\n\n","author":"गोपाल सिंह नेपाली","title":"वसंत गीत \/ गोपाल सिंह नेपाली"},{"poem":"कुछ ऐसा खेल रचो साथी!\nकुछ जीने का आनंद मिले\nकुछ मरने का आनंद मिले\nदुनिया के सूने आँगन में, कुछ ऐसा खेल रचो साथी!\n\nवह मरघट का सन्नाटा तो रह-रह कर काटे जाता है\nदुःख दर्द तबाही से दबकर, मुफ़लिस का दिल चिल्लाता है\nयह झूठा सन्नाटा टूटे\nपापों का भरा घड़ा फूटे\nतुम ज़ंजीरों की झनझन में, कुछ ऐसा खेल रचो साथी!\n\nयह उपदेशों का संचित रस तो फीका-फीका लगता है\nसुन धर्म-कर्म की ये बातें दिल में अंगार सुलगता है\nचाहे यह दुनिया जल जाए\nमानव का रूप बदल जाए\nतुम आज जवानी के क्षण में, कुछ ऐसा खेल रचो साथी!\n\nयह दुनिया सिर्फ सफलता का उत्साहित क्रीड़ा-कलरव है\nयह जीवन केवल जीतों का मोहक मतवाला उत्सव है\nतुम भी चेतो मेरे साथी\nतुम भी जीतो मेरे साथी\nसंघर्षों के निष्ठुर रण में, कुछ ऐसा खेल रचो साथी!\n\nजीवन की चंचल धारा में, जो धर्म बहे बह जाने दो\nमरघट की राखों में लिपटी, जो लाश रहे रह जाने दो\nकुछ आँधी-अंधड़ आने दो\nकुछ और बवंडर लाने दो\nनवजीवन में नवयौवन में, कुछ ऐसा खेल रचो साथी!\n\nजीवन तो वैसे सबका है, तुम जीवन का शृंगार बनो\nइतिहास तुम्हारा राख बना, तुम राखों में अंगार बनो\nअय्याश जवानी होती है\nगत-वयस कहानी होती है\nतुम अपने सहज लड़कपन में, कुछ ऐसा खेल रचो साथी!\n\n","author":"गोपाल सिंह नेपाली","title":"कुछ ऐसा खेल रचो साथी \/ गोपाल सिंह नेपाली"},{"poem":"दो मेघ मिले बोले-डोले, बरसाकर दो-दो बूँद चले ।\n\nभौंरों को देख उड़े भौरें, कलियों को देख हँसी कलियाँ,\nकुंजों को देख निकुंज हिले, गलियों को देख बसी गलियाँ,\nगुदगुदा मधुप को, फूलों को, किरणों ने कहा जवानी लो,\nझोंकों से बिछुड़े झोंकों को, झरनों ने कहा, रवानी लो,\nदो फूल मिले, खेले-झेले, वन की डाली पर झूल चले,\nदो मेघ मिले बोले-डोले, बरसाकर दो-दो बूँद चले ।\n\nइस जीवन के चौराहे पर, दो हृदय मिले भोले-भाले,\nऊँची नज़रों चुपचाप रहे, नीची नज़रों दोनों बोले,\nदुनिया ने मुँह बिचका-बिचका, कोसा आज़ाद जवानी को,\nदुनिया ने नयनों को देखा, देखा न नयन के पानी को,\nदो प्राण मिले झूमे-घूमे, दुनिया की दुनिया भूल चले,\nदो मेघ मिले बोले-डोले, बरसाकर दो-दो बूँद चले ।\n\nतरुवर की ऊँची डाली पर, दो पंछी बैठे अनजाने,\nदोनों का हृदय उछाल चले, जीवन के दर्द भरे गाने,\nमधुरस तो भौरें पिए चले, मधु-गंध लिए चल दिया पवन,\nपतझड़ आई ले गई उड़ा, वन-वन के सूखे पत्र-सुमन\nदो पंछी मिले चमन में, पर चोंचों में लेकर शूल चले,\nदो मेघ मिले बोले-डोले, बरसाकर दो-दो बूँद चले ।\n\nनदियों में नदियाँ घुली-मिलीं, फिर दूर सिंधु की ओर चलीं,\nधारों में लेकर ज्वार चलीं, ज्वारों में लेकर भौंर चलीं,\nअचरज से देख जवानी यह, दुनिया तीरों पर खड़ी रही,\nचलने वाले चल दिए और, दुनिया बेचारी पड़ी रही,\nदो ज्वार मिले मझधारों में, हिलमिल सागर के कूल चले,\nदो मेघ मिले बोले-डोले, बरसाकर दो-दो बूँद चले ।\n\nहम अमर जवानी लिए चले, दुनिया ने माँगा केवल तन,\nहम दिल की दौलत लुटा चले, दुनिया ने माँगा केवल धन,\nतन की रक्षा को गढ़े नियम, बन गई नियम दुनिया ज्ञानी,\nधन की रक्षा में बेचारी, बह गई स्वयं बनकर पानी,\nधूलों में खेले हम जवान, फिर उड़ा-उड़ा कर धूल चले,\nदो मेघ मिले बोले-डोले, बरसाकर दो-दो बूँद चले ।\n\n","author":"गोपाल सिंह नेपाली","title":"दो प्राण मिले \/ गोपाल सिंह नेपाली"},{"poem":"दूर जाकर न कोई बिसारा करे, मन दुबारा-तिबारा पुकारा करे,\nयूँ बिछड़ कर न रतियाँ गुज़ारा करे, मन दुबारा-तिबारा पुकारा करे ।\n\nमन मिला तो जवानी रसम तोड़ दे, प्यार निभता न हो तो डगर छोड़ दे,\nदर्द देकर न कोई बिसारा करे, मन दुबारा-तिबारा पुकारा करे ।\n\nखिल रही कलियाँ आप भी आइए, बोलिए या न बोले चले जाइए,\nमुस्कुराकर न कोई किनारा करे, मन दुबारा-तिबारा पुकारा करे ।\n\nचाँद-सा हुस्न है तो गगन में बसे, फूल-सा रंग है तो चमन में हँसे,\nचैन चोरी न कोई हमारा करे, मन दुबारा-तिबारा पुकारा करे ।\n\nहमें तकें न किसी की नयन खिड़कियाँ, तीर-तेवर सहें न सुनें झिड़कियाँ,\nकनखियों से न कोई निहारा करे, मन दुबारा-तिबारा पुकारा करे ।\n\nलाख मुखड़े मिले और मेला लगा, रूप जिसका जँचा वो अकेला लगा,\nरूप ऐसे न कोई सँवारा करे, मन दुबारा-तिबारा पुकारा करे ।\n\nरूप चाहे पहन नौलखा हार ले, अंग भर में सजा रेशमी तार ले,\nफूल से लट न कोई सँवारा करे, मन दुबारा-तिबारा पुकारा करे ।\n\nपग महावर लगाकर नवेली रंगे, या कि मेंहदी रचाकर हथेली रंगे,\nअंग भर में न मेंहदी उभारा करे, मन दुबारा-तिबारा पुकारा करे ।\n\nआप पर्दा करें तो किए जाइए, साथ अपनी बहारें लिए जाइए,\nरोज़ घूँघट न कोई उतारा करे, मन दुबारा-तिबारा पुकारा करे ।\n\nएक दिन क्या मिले मन उड़ा ले गए, मुफ़्त में उम्र भर की जलन दे गए,\nबात हमसे न कोई दुबारा करे, मन दुबारा-तिबारा पुकारा करे ।\n\n","author":"गोपाल सिंह नेपाली","title":"दूर जाकर न कोई बिसारा करे \/ गोपाल सिंह नेपाली"},{"poem":"शासन चलता तलवार से\nओ राही दिल्ली जाना तो कहना अपनी सरकार से ।\nचरखा चलता है हाथों से, शासन चलता तरवार से ।।\n\nयह राम-कृष्ण की जन्मभूमि, पावन धरती सीताओं की\nफिर कमी रही कब भारत में सभ्यता, शांति, सदभावों की\nपर नए पड़ोसी कुछ ऐसे, गोली चलती उस पार से ।\nओ राही दिल्ली जाना तो कहना अपनी सरकार से ।।\n\nतुम उड़ा कबूतर अंबर में संदेश शांति का देते हो\nचिट्ठी लिखकर रह जाते हो, जब कुछ गड़बड़ सुन लेते हो\nवक्तव्य लिखो कि विरोध करो, यह भी काग़ज़ वह भी काग़ज़\nकब नाव राष्ट्र की पार लगी यों काग़ज़ की पतवार से ।\nओ राही दिल्ली जाना तो कहना अपनी सरकार से ।।\n\nतुम चावल भिजवा देते हो, जब प्यार पुराना दर्शाकर\nवह प्राप्ति सूचना देते हैं, सीमा पर गोली-वर्षा कर\nचुप रहने को तो हम इतना चुप रहें कि मरघट शर्माए\nबंदूकों से छूटी गोली कैसे चूमोगे प्यार से ।\nओ राही दिल्ली जाना तो कहना अपनी सरकार से ।।\n\nमालूम हमें है तेज़ी से निर्माण हो रहा भारत का\nचहुँ ओर अहिंसा के कारण गुणगान हो रहा भारत का\nपर यह भी सच है, आज़ादी है, तो ही चल रही अहिंसा है\nवरना अपना घर दीखेगा फिर कहाँ क़ुतुब मीनार से ।\nओ राही दिल्ली जाना तो कहना अपनी सरकार से ।।\n\nस्वातंत्र्य न निर्धन की पत्नी कि पड़ोसी जब चाहें छेड़ें\nयह वह पागलपन है जिसमें शेरों से लड़ जाती हैं भेड़ें\nपर यहाँ ठीक इसके उल्टे, हैं भेड़ छेड़ने वाले ही\nओ राही दिल्ली जाना तो कहना अपनी सरकार से ।।\n\nनहरें फिर भी खुद सकती हैं, बन सकती है योजना नई\nजीवित है तो फिर कर लेंगे कल्पना नई, कामना नई\nघर की है बात, यहाँ 'बोतल' पीछे भी पकड़ी जाएगी\nपहले चलकर के सीमा पर सर झुकवा लो संसार से ।\nओ राही दिल्ली जाना तो कहना अपनी सरकार से ।।\n\nफिर कहीं ग़ुलामी आई तो, क्या कर लेंगे हम निर्भय भी\nस्वातंत्र्य सूर्य के साथ अस्त हो जाएगा सर्वोदय भी\nइसलिए मोल आज़ादी का नित सावधान रहने में है\nलड़ने का साहस कौन करे, फिर मरने को तैयार से ।\nओ राही दिल्ली जाना तो कहना अपनी सरकार से ।।\n\nतैयारी को भी तो थोड़ा चाहिए समय, साधन, सुविधा\nइसलिए जुटाओ अस्त्र-शस्त्र, छोड़ो ढुलमुल मन की दुविधा\nजब इतना बड़ा विमान तीस नखरे करता तब उड़ता है\nफिर कैसे तीस करोड़ समर को चल देंगे बाज़ार से ।\nओ राही दिल्ली जाना तो कहना अपनी सरकार से ।।\n\nहम लड़ें नहीं प्रण तो ठानें, रण-रास रचाना तो सीखें\nहोना स्वतंत्र हम जान गए, स्वातंत्र्य बचाना तो सीखें\nवह माने सिर्फ़ नमस्ते से, जो हँसे, मिले, मृदु बात करे\nबंदूक चलाने वाला माने बमबारी की मार से ।\nओ राही दिल्ली जाना तो कहना अपनी सरकार से ।।\n\nसिद्धांत, धर्म कुछ और चीज़, आज़ादी है कुछ और चीज़\nसब कुछ है तरु-डाली-पत्ते, आज़ादी है बुनियाद चीज़\nइसलिए वेद, गीता, कुर‍आन, दुनिया ने लिखे स्याही से\nलेकिन लिक्खा आज़ादी का इतिहास रुधिर की धार से\nओ राही दिल्ली जाना तो कहना अपनी सरकार से ।\nचर्खा चलता है हाथों से, शासन चलता तलवार से ।।\n\n","author":"गोपाल सिंह नेपाली","title":"शासन चलता तलवार से \/ गोपाल सिंह नेपाली"},{"poem":"1.\nअफ़सोस नहीं इसका हमको, जीवन में हम कुछ कर न सके,\nझोलियाँ किसी की भर न सके, संताप किसी का हर न सके,\nअपने प्रति सच्चा रहने का, जीवन भर हमने काम किया,\nदेखा-देखी हम जी न सके, देखा-देखी हम मर न सके ।\n\n2.\nकुछ देर यहाँ जी लगता है\nकुछ देर तबियत जमती है\nआँखों का पानी गरम समझ\nयह दुनिया आँसू कहती है\n\n","author":"गोपाल सिंह नेपाली","title":"कुछ मुक्तक \/ गोपाल सिंह नेपाली"},{"poem":"तू पढ़ती है मेरी पुस्तक, मैं तेरा मुखड़ा पढ़ता हूँ\nतू चलती है पन्ने-पन्ने, मैं लोचन-लोचन बढ़ता हूँ\n\nमै खुली क़लम का जादूगर, तू बंद क़िताब कहानी की\nमैं हँसी-ख़ुशी का सौदागर, तू रात हसीन जवानी की\nतू श्याम नयन से देखे तो, मैं नील गगन में उड़ता हूँ\nतू पढ़ती है मेरी पुस्तक, मैं तेरा मुखड़ा पढ़ता हूँ ।\n\nतू मन के भाव मिलाती है, मेरी कविता के भावों से\nमैं अपने भाव मिलाता हूँ, तेरी पलकों की छाँवों से\nतू मेरी बात पकड़ती है, मैं तेरा मौन पकड़ता हूँ\nतू पढ़ती है मेरी पुस्तक, मैं तेरा मुखड़ा पढ़ता हूँ ।\n\nतू पृष्ठ-पृष्ठ से खेल रही, मैं पृष्ठों से आगे-आगे\nतू व्यर्थ अर्थ में उलझ रही, मेरी चुप्पी उत्तर माँगे\nतू ढाल बनाती पुस्तक को, मैं अपने मन से लड़ता हूँ\nतू पढ़ती है मेरी पुस्तक, मैं तेरा मुखड़ा पढ़ता हूँ ।\n\nतू छंदों के द्वारा जाने, मेरी उमंग के रंग-ढंग\nमैं तेरी आँखों से देखूँ, अपने भविष्य का रूप-रंग\nतू मन-मन मुझे बुलाती है, मैं नयना-नयना मुड़ता हूँ\nतू पढ़ती है मेरी पुस्तक, मैं तेरा मुखड़ा पढ़ता हूँ ।\n\nमेरी कविता के दर्पण में, जो कुछ है तेरी परछाईं\nकोने में मेरा नाम छपा, तू सारी पुस्तक में छाई\nदेवता समझती तू मुझको, मैं तेरे पैयां पड़ता हूँ\nतू पढ़ती है मेरी पुस्तक, मैं तेरा मुखड़ा पढ़ता हूँ ।\n\nतेरी बातों की रिमझिम से, कानों में मिसरी घुलती है\nमेरी तो पुस्तक बंद हुई, अब तेरी पुस्तक खुलती है\nतू मेरे जीवन में आई, मैं जग से आज बिछड़ता हूँ\nतू पढ़ती है मेरी पुस्तक, मैं तेरा मुखड़ा पढ़ता हूँ ।\n\nमेरे जीवन में फूल-फूल, तेरे मन में कलियाँ-कलियाँ\nरेशमी शरम में सिमट चलीं, रंगीन रात की रंगरलियाँ\nचंदा डूबे, सूरज डूबे, प्राणों से प्यार जकड़ता हूँ\nतू पढ़ती है मेरी पुस्तक, मैं तेरा मुखड़ा पढ़ता हूँ ।\n\n 'धर्मयुग के 10 जून 1956 के अंक में प्रकाशित\n\n","author":"गोपाल सिंह नेपाली","title":"तू पढ़ती है मेरी पुस्तक \/ गोपाल सिंह नेपाली"},{"poem":"तारे चमके, तुम भी चमको, अब बीती रात न लौटेगी,\nलौटी भी तो एक दिन फिर यह, हम दो के साथ न लौटेगी ।\n\nजब तक नयनों में ज्योति जली, कुछ प्रीत चली कुछ रीत चली,\nहो जाएँगे जब बंद नयन, नयनों की घात न लौटेगी ।\n\nमन देकर भी तन दे बैठे, मरने तक जीवन दे बैठे,\nहोगा फिर जनम-मरण होगा, पर वह सौगात न लौटेगी ।\n\nएक दिन को मिलने साजन से, बारात उठेगी आँगन से,\nशहनाई फिर बज सकती है, पर यह बारात न लौटेगी ।\n\nक्या पूरब है, क्या पश्चिम है, हम दोनों हैं और रिमझिम है,\nबरसेगी फिर यह श्याम घटा, पर यह बरसात न लौटेगी ।\n\n","author":"गोपाल सिंह नेपाली","title":"तारे चमके, तुम भी चमको \/ गोपाल सिंह नेपाली"},{"poem":"मैं प्यासा भृंग जनम भर का\nफिर मेरी प्यास बुझाए क्या,\nदुनिया का प्यार रसम भर का ।\nमैं प्यासा भृंग जनम भर का ।।\n\nचंदा का प्यार चकोरों तक\nतारों का लोचन कोरों तक\nपावस की प्रीति क्षणिक सीमित\nबादल से लेकर भँवरों तक\nमधु-ऋतु में हृदय लुटाऊँ तो,\nकलियों का प्यार कसम भर का ।\nमैं प्यासा भृंग जनम भर का ।।\n\nमहफ़िल में नज़रों की चोरी\nपनघट का ढंग सीनाज़ोरी\nगलियों में शीश झुकाऊँ तो,\nयह, दो घूँटों की कमज़ोरी\nठुमरी ठुमके या ग़ज़ल छिड़े,\nकोठे का प्यार रकम भर का ।\nमैं प्यासा भृंग जनम भर का ।।\n\nजाहिर में प्रीति भटकती है\nपरदे की प्रीति खटकती है\nनयनों में रूप बसाओ तो\nनियमों पर बात अटकती है\nनियमों का आँचल पकड़ूँ तो,\nघूँघट का प्यार शरम भर का ।\nमैं प्यासा भृंग जनम भर का ।।\n\nजीवन से है आदर्श बड़ा\nपर दुनिया में अपकर्ष बड़ा\nदो दिन जीने के लिए यहाँ\nकरना पड़ता संघर्ष बड़ा\nसंन्यासी बनकर विचरूँ तो\nसंतों का प्यार दिल भर का ।\nमैं प्यासा भृंग जनम भर का ।।\n\n","author":"गोपाल सिंह नेपाली","title":"मैं प्यासा भृंग जनम भर का \/ गोपाल सिंह नेपाली"},{"poem":"मेरा देश बड़ा गर्वीला, रीति-रसम-ऋतु-रंग-रंगीली\nनीले नभ में बादल काले, हरियाली में सरसों पीली\n\nयमुना-तीर, घाट गंगा के, तीर्थ-तीर्थ में बाट छाँव की \nसदियों से चल रहे अनूठे, ठाठ गाँव के, हाट गाँव की \n\nशहरों को गोदी में लेकर, चली गाँव की डगर नुकीली\nमेरा देश बड़ा गर्वीला, रीति-रसम-ऋतु-रंग-रंगीली\n\nखडी-खड़ी फुलवारी फूले, हार पिरोए बैठ गुजरिया\nबरसाए जलधार बदरिया, भीगे जग की हरी चदरिया\n\nतृण पर शबनम, तरु पर जुगनू, नीड़ रचाए तीली-तीली\nमेरा देश बड़ा गर्वीला, रीति-रसम-ऋतु-रंग-रंगीली\n\nघास-फूस की खड़ी झोपड़ी, लाज सम्भाले जीवन-भर की\nकुटिया में मिट्टी के दीपक, मंदिर में प्रतिमा पत्थर की\n\nजहाँ वास कँकड़ में हरि का, वहाँ नहीं चाँदी चमकीली \nमेरा देश बड़ा गर्वीला, रीति-रसम-ऋतु-रंग-रंगीली \n\nजो कमला के चरण पखारे, होता है वह कमल-कीच में\nतृण, तंदुल, ताम्बूल, ताम्र, तिल के दीपक बीच-बीच में\n\nसीधी-सदी पूजा अपनी, भक्ति लजीली मूर्ति सजीली\nमेरा देश बड़ा गर्वीला, रीति-रसम-ऋतुरंग-रंगीली \n\nबरस-बरस पर आती होली, रंगों का त्यौहार अनोखा \nचुनरी इधर-उधर पिचकारी, गाल-भाल पर कुमकुम फूटा\n\nलाल-लाल बन जाए काले, गोरी सूरत पीली-नीली\nमेरा देश बड़ा गर्वीला, रीति-रसम-ऋतुरंग-रंगीली\n\nदिवाली -- दीपों का मेला, झिलमिल महल-कुटी-गलियारे\nभारत-भर में उतने दीपक, जितने जलते नभ में तारे\n\nसारी रात पटाखे छोडे, नटखट बालक उम्र हठीली\nमेरा देश बड़ा गर्वीला, रीति-रसम-ऋतुरंग-रंगीली\n\nखंडहर में इतिहास सुरक्षित, नगर-नगर में नई रौशनी\nआए-गए हुए परदेशी, यहाँ अभी भी वही चाँदनी \n\nअपना बना हजम कर लेती, चाल यहाँ की ढीली-ढीली\nमेरा देश बड़ा गर्वीला, रीति-रसम-ऋतुरंग-रंगीली\n\nमन में राम, बाल में गीता, घर-घर आदर रामायण का\nकिसी वंश का कोई मानव, अंश साझते नारायण का\n\nऐसे हैं बहरत के वासी, गात गठीला, बाट चुटीली\nमेरा देश बड़ा गर्वीला, रीति-रसम-ऋतुरंग-रंगीली\n\nआन कठिन भारत की लेकिन, नर-नारी का सरल देश है\nदेश और भी हैं दुनिया में, पर गाँधी का यही देश है\n\nजहाँ राम की जय जग बोला, बजी श्याम की वेणु सुरीली \nमेरा देश बड़ा गर्वीला, रीति-रसम-ऋतु-रंग-रंगीली\n\nलो गंगा-यमुना-सरस्वती या लो मंदिर-मस्जिद-गिरजा\nब्रह्मा-विष्णु-महेश भजो या जीवन-मरण-मोक्ष की चर्चा\n\nसबका यहीं त्रिवेणी-संगम, ज्ञान गहनतम, कला रसीली \nमेरा देश बड़ा गर्वीला, रीति-रसम-ऋतु-रंग-रंगीली\n\n","author":"गोपाल सिंह नेपाली","title":"मेरा देश बड़ा गर्वीला \/ गोपाल सिंह नेपाली"},{"poem":"कवि ने अपनी बरस-गाँठ पर यह कविता लिखी\n\nउन्तीस वसन्त जवानी के, बचपन की आँखों में बीते\nझर रहे नयन के निर्झर, पर जीवन घट रीते के रीते\nबचपन में जिसको देखा था\nपहचाना उसे जवानी में\nदुनिया में थी वह बात कहाँ\nजो पहले सुनी कहानी में\nकितने अभियान चले मन के\nतिर-तिर नयनों के पानी में\nमैं राह खोजता चला सदा\nनादानी से नादानी में\nमैं हारा, मुझसे जीवन में जिन-जिनने स्नेह किया, जीते\nउन्तीस वसन्त जवानी के, बचपन की आँखों में बीते\n\n","author":"गोपाल सिंह नेपाली","title":"कवि की बरसगाँठ \/ गोपाल सिंह नेपाली"},{"poem":"चौपाटी: बम्बई का समुद्र-तट\n\nयह रंगों का जाल सलोना, यह रंगों का जाल\nकिरण-किरण में फहराता है\nनयन-नयन में लहराता है\nचिड़ियों-सा उड़ता आता है\nयह रंगों का जाल\n\nसहज-सरल-सुन्दर रूपों का यह बादल रंगीन\nकोमल-चंचल झलमल-झलमल यह चल-दल रंगीन\nलिए शिशिर का कम्पन-सिहरन\nऔर शरद का उज्जवल आनन\nनव बसन्त का मुकुलित कानन\nउड़ता आता प्रतिपल-प्रतिक्षण\nयह रूपों का जाल मनोहर, यह रूपों का जाल\n\nमेरी आँखें कितना देखें\nउतना चाहें जितना देखें\nकलना देखें, छलना देखें\nसत्य हो रहा सपना देखें\nयह रंगों का जाल सलोना, यह रंगों का जाल\n\nऔर उड़ो तुम मेरे बादल\nऔर धुलो तुम मेरे शतदल\nऔर हिलो तुम मेरे चलदल\nचलो-चलो तुम मेरे चंचल\nबरसो तो मेरे आँगन में\nठहरो तो मेरे इस मन में\nमुझको प्यारा-प्यारा लगता, यह रंगों का जाल\nयह रंगों का जाल सलोना, यह रंगों का जाल\n\nरचनाकाल: 17 जुलाई 1944, बम्बई\n\n","author":"गोपाल सिंह नेपाली","title":"चौपाटी का सूर्यास्त \/ गोपाल सिंह नेपाली"},{"poem":"तुम आग पर चलो जवान, आग पर चलो\nतुम आग पर चलो\n\n1)\n\nअब वह घड़ी गई कि थी भरी वसुंधरा \nवह घड़ी गई कि शांति-गोद थी धरा \nजिस ओर देखते न दीखता हरा-भरा\nचंहु ओर आसमान में घना धुआँ उठा \nतुम आग पर चलो जवान, आग पर चलो\nतुम आग पर चलो\n\n2)\n\nलाली न फूल की, वसन्त का गुलाल है\nयह सूर्य है नहीं प्रचंड अग्नि ज्वाल है\nयह आग से उठी मलिन मेघ-माल है\nलो, जल रही जहाँ में नई जवानियाँ\nतुम ज्वाल में जलो किशोर,  ज्वाल में जलो\nतुम आग पर चलो\n\n3)\n\nअब तो समाज की नवीन धरना बनी\nहै लुट रहे गरीब और लूटते धनी\nसंपति हो समाज के न खून से सनी\nयह आँच लग रही मनुष्य के शरीर को\nतुम आँच में ढलो नवीन, आँच में ढलो\nतुम आँच में ढलो\n\n4)\n\nअम्बर एक ओर एक ओर झोलियाँ \nसंसार एक ओर एक ओर टोलियाँ\nमनुहार एक ओर एक ओर गोलियाँ\nइस आज के विभेद पर जहीन रो रहा\nतुम अश्रु में पलो कुमार, अश्रु में पलो\nतुम अश्रु में पलो\n\n5)\n\nतुम हो गुलाब तो जहान को सुवास दो\nतुम हो प्रदीप अंधकार में प्रकाश दो\nकुछ दे नहीं सको, सहानुभूति-आस दो\nनिज होंठ की हँसी लुटा, दुखी मनुष्य का\nतुम अश्रु पोंछ लो उदार, अश्रु पोंछ लो \nतुम अश्रु पोंछ लो\n\n6)\n\nमुस्कान ही नहीं, कपोल अश्रु भी हँसे\nये हँस रही अटारियाँ, कुटीर भी हँसे\nक्यों भारतीय दृष्टि में न गाँव ही बसे\nजलते प्रदीप एक साथ एक पाँति से \nतुम भी हिलो-मिलो मनुष्य, तुम हिलो-मिलो\nतुम भी हिलो-मिलो\n\n","author":"गोपाल सिंह नेपाली","title":"तुम आग पर चलो \/ गोपाल सिंह नेपाली"},{"poem":"1.\n\nखिड़की खोल जगत को देखो, \nबाहर भीतर घनावरण है\nशीतल है वाताश, द्रवित है\nदिशा, छटा यह निरावरण है\nमेघ यान चल रहे झूमकर\nशैल-शिखर पर प्रथम चरण है!\nबूँद-बूँद बन छहर रहा यह\nजीवन का जो जन्म-मरण है!\nजो सागर के अतल-वितल में \nगर्जन-तर्जन है, हलचल है;\nवही ज्वार है उठा यहाँ पर\nशिखर-शिखर में चहल-पहल है!\n\n2.\n\nफुहियों में पत्तियाँ नहाई\nआज पाँव तक भीगे तरुवर,\nउछल शिखर से शिखर पवन भी \nझूल रहा तरु की बाँहों पर;\nनिद्रा भंग, दामिनी चौंकी,\nझलक उठे अभिराम सरोवर,\nघर के, वन के, अगल-बगल से\nछलक पड़े जल स्रोत मचलकर!\nहेर रहे छवि श्यामल घन ये\nपावस के दिन सुधा पिलाकर\nजगा रहा है जड़ को चेतन \nजग-जीवन में बुला-जिलाकर!\n\n3.\n\nजागो मेरे प्राण, विश्व की\nछटा निहारो भोर हुई है\nनभ के नीचे मोती चुन-चुन \nनन्हीं दूब किशोर हुई है\nप्रेम-नेम मतवाली सरिता \nक्रम की और कठोर हुई है,\nफूट-फूट बूँदों से श्यामा\nरिमझिम चारों ओर हुई है.\nनिर्झर, झर-झर मंगल गाओ,\nआज गर्जना घोर हुई है;\nछवि की उमड़-घुमड़ में कवि को\nतृषित मानसी मोर हुई है.\n\n4.\n\nदूर-दूर से आते हैं घन \nलिपट शैल में छा जाते हैं \nमानव की ध्वनि सुनकर पल में \nगली-गली में मंडराते हैं\nजग में मधुर पुरातन परिचय \nश्याम घरों में घुस आते हैं, \nहै ऐसी हीं कथा मनोहर\nउन्हें देख गिरिवर गाते हैं!\nममता का यह भीगा अंचल \nहम जग में फ़िर कब पाते हैं\nअश्रु छोड़ मानस को समझा \nइसीलिए विरही गाते हैं!\n\n5.\n\nसुख-दुःख के मधु-कटु अनुभव को \nउठो ह्रदय, फुहियों से धो लो,\nतुम्हें बुलाने आया सावन,\nचलो-चलो अब बंधन खोलो\nपवन चला, पथ में हैं नदियाँ,\nउछल साथ में तुम भी हो लो\nप्रेम-पर्व में जगा पपीहा,\nतुम कल्याणी वाणी बोलो!\nआज दिवस कलरव बन आया,\nकेलि बनी यह खड़ी निशा है;\nहेर-हेर अनुपम बूँदों को \nजगी झड़ी में दिशा-दिशा है!\n\n6.\n\nबूँद-बूँद बन उतर रही है\nयह मेरी कल्पना मनोहर,\nघटा नहीं प्रेमी मानस में \nप्रेम बस रहा उमड़-घुमड़ कर\nभ्रान्ति-भांति यह नहीं दामिनी,\nयाद हुई बातें अवसर पर,\nतर्जन नहीं आज गूंजा है\nजड़-जग का गूंजा अभ्यंतर!\nइतने ऊँचे शैल-शिखर पर\nकब से मूसलाधार झड़ी है;\nसूखे वसन, हिया भींगा है\nइसकी चिंता हमें पड़ी है!\n\n7.\n\nबोल सरोवर इस पावस में, \nआज तुम्हारा कवि क्या गाए,\nकह दे श्रृंग सरस रूचि अपनी,\nनिर्झर यह क्या तान सुनाए;\nबाँह उठाकर मिलो शाल, ये \nदूर देश से झोंके आए\nरही झड़ी की बात कठिन यह,\nकौन हठीली को समझाए!\nअजब शोख यह बूँदा-बाँदी,\nपत्तों में घनश्याम बसा है \nझाँके इन बूँदों से तारे,\nइस रिमझिम में चाँद हँसा है!\n\n8.\n\nजिय कहता है मचल-मचलकर\nअपना बेड़ा पार करेंगे\nहिय कहता है, जागो लोचन,\nपत्थर को भी प्यार करेंगे,\nसमझ लिया संकेत ‘धनुष’ का,\nऐसा जग तैयार करेंगे,\nजीवन सकल बनाकर पावस,\nपावस में रसधार करेंगे.\nयही कठौती गंगा होगी,\nसदा सुधा-संचार करेंगे.\nगर्जन-तर्जन की स्मृति में सब \nयदा-कदा संहार करेंगे.\n\n","author":"गोपाल सिंह नेपाली","title":"इस रिमझिम में चाँद हँसा है \/ गोपाल सिंह नेपाली"},{"poem":"न जाने कैसी बुरी घड़ी में, दुल्हन बनी एक अभागन\nपिया की अर्थी लेकर चली होने सती सुहागन\n\nअर्थी नहीं नारी का सुहाग जा रहा है\nभगवान तेरे घर का सिंगार जा रहा है\n\nबजता था जीवन का गीत, दो साँसों के तारों में\nटूटा है जिसका तार, वो सितार जा रहा है\nभगवान तेरे घर का...\n\nजलता था, जब तक जलती रही चिंगारी\nबुझने को अब तन का, अंगार जा रहा है\nभगवान तेरे घर का...\n\nभव सागर की लहरों में, बिछड़े ऐसे दो साथी\nसजनी मँझधार, साजन उस पार जा रहा है\nभगवान तेरे घर का...\n\n(1953) फ़िल्म 'नाग पंचमी'\n\n","author":"गोपाल सिंह नेपाली","title":"न जाने कैसी बुरी घड़ी में दुल्हन बनी एक अभागन \/ गोपाल सिंह नेपाली"},{"poem":"बहारें आएँगी, होंठों पे फूल खिलेंगे\nसितारों को मालूम था, हम-तुम मिलेंगे\n\nछिटकेगी चाँदनी, सजेगा साज, प्यार का बजेगी पैंजनी\nबसोगे मन में तुम तो मन के तार बजेंगे\nसितारों को मालूम था...\n\nमिला के नैन हम-तुम दो हो गए\nअजी हम पलकें उठाते ही खो गए\nनैन चुराएँगे, जिया निछावर करेंगे\n\nकली जैसा कच्चा मन कहीं तोड़ न देना\nबिछड़ने से पहले हम अपनी जान दे देंगे\n\n(1955) फ़िल्म 'नवरात्रि'\n\n","author":"गोपाल सिंह नेपाली","title":"बहारें आएँगी होंठों पे फूल खिलेंगे \/ गोपाल सिंह नेपाली"},{"poem":"कहाँ तेरी मंज़िल कहाँ है ठिकाना\nमुसाफ़िर बता दे कहाँ तुझको जाना \nकहाँ तेरी मंज़िल ...\n\nगगन में उड़ने वालों का भी गुलशन रैन-बसेरा है\nघर की ओर चले राही तो धुँधली शाम सवेरा है\nसूरज-चाँद-सितारे हैं तो उनकी भी मंज़िल है\nमंज़िल है तो जहाँ भी जाए राह तेरी झिलमिल है\nबिन मंज़िल बेकार है ग़ाफ़िल, क़दम भी उठाना\nमुसाफ़िर बता दे...\n\n(1959) फ़िल्म 'नई राहें'\n\n","author":"गोपाल सिंह नेपाली","title":"कहाँ तेरी मंज़िल कहाँ है ठिकाना \/ गोपाल सिंह नेपाली"},{"poem":"मेरी चुनरी उड़ाए लियो जाए\nउड़ाए लियो जाए फुलवारी की ठण्डी हवा\n\nठण्डी हवा जो चुनरी उड़ाए\nगोरी ये मुखड़ा कहाँ छुपाए\nभौरों की टोली नजर लगाए\nओ नज़र सबकी बचाए लियो जाए\n\nमेरी चुनरी उड़ाए लियो जाए\nउड़ाए लियो जाए फुलवारी की ठण्डी हवा\n\nठण्डी हवा में मन मेरा चंचल\nबहियाँ पकड़ के हवा कहे चल-चल \nचलोगी कैसे बजेगी पायल\nओ मेरी पायल बजाए लियो जाए\n\nमेरी चुनरी उड़ाए लियो जाए\nउड़ाए लियो जाये फुलवारी की ठण्डी हवा\n\nजब मेरे मन की चमेली फूले\nफागुन में खेले सावन में झूले \nभादों में रानी रस्ता न भूले\nओ मेरे मन को भुलाए लियो जाए\n\nमेरी चुनरी उड़ाए लियो जाए\nउड़ाए लियो जाए फुलवारी की ठण्डी हवा\n\n(1953) फ़िल्म 'नागपंचमी'\n\n","author":"गोपाल सिंह नेपाली","title":"मेरी चुनरी उड़ाए लियो जाए \/ गोपाल सिंह नेपाली"},{"poem":"यहाँ रात किसी की रोते कटे, या चैन से सोते-सोते कटे\nतक़दीर में कैसी रात मेरी, न सोते कटे न रोते कटे\nयहाँ रात किसी की...\n\nउल्फ़त में मिटना रीत मेरी, पिंजरे में तड़पती प्रीत मेरी\nपनघट पे पहुँचकर प्यासा हूँ, क्या हार मेरी, क्या जीत मेरी\nतक़दीर में कैसी...\n\nदिल भरा-भरा, प्यासे हैं नयन, है पास मगर मुश्किल है मिलन\nपंछी है अकेला सूना है चमन, आँखों में नमीं है दिल में जलन\nतक़दीर में कैसी...\n\n(1960-61) फ़िल्म 'जय भवानी'\n\n","author":"गोपाल सिंह नेपाली","title":"यहाँ रात किसी की रोते कटे या चैन से सोते-सोते कटे \/ गोपाल सिंह नेपाली"},{"poem":"दूर पपीहा बोला रात आधी रह गई\nमेरी तुम्हारी मुलाक़ात बाक़ी रह गई\n\nमेरा मन है उदास जिया मंद मंद है\nबादलों के घेरे में चाँद नज़रबंद है\nबादल आये पर बरसात बाक़ी रह गई\nमेरी तुम्हारी मुलाक़ात बाक़ी रह गयी\n\nदूर पपीहा बोला...\n\nआँख मिचौली खेली, झूला झूम के झूले\nबन में चमेली फूली, हम बहार में भूले\nपर देनी थी जो सौगात बाक़ी रह गई\nमेरी तुम्हारी मुलाक़ात बाक़ी रह गई\n\nदूर पपीहा बोला रात आधी रह गई\nमेरी तुम्हारी मुलाक़ात बाक़ी रह गई\n\n(1948) फ़िल्म 'गजरे'\n\n","author":"गोपाल सिंह नेपाली","title":"दूर पपीहा बोला रात आधी रह गई \/ गोपाल सिंह नेपाली"},{"poem":"दर्शन दो घनश्याम नाथ मोरी अँखियाँ प्यासी रे ।।\n\nमंदिर-मंदिर मूरत तेरी, फिर भी न दीखे सूरत तेरी ।\nयुग बीते, ना आई मिलन की पूरनमासी रे ।।\nदर्शन दो घनश्याम, नाथ! मोरि अँखियाँ प्यासी रे ।।\n\nद्वार दया का जब तू खोले, पंचम सुर में गूंगा बोले ।\nअंधा देखे, लंगड़ा चल कर पँहुचे काशी रे ।।\nदर्शन दो घनश्याम, नाथ! मोरी अँखियाँ प्यासी रे ।।\n\nपानी पी कर प्यास बुझाऊँ, नैनन को कैसे समझाऊँ ।\nआँख मिचौली छोड़ो अब तो, घट-घट वासी रे ।।\nदर्शन दो घनश्याम, नाथ! मोरी अँखियाँ प्यासी रे ।।\n\nफ़िल्म 'नरसी भगत'\n\n","author":"गोपाल सिंह नेपाली","title":"दर्शन दो घनश्याम नाथ मोरी अँखियाँ प्यासी रे \/ गोपाल सिंह नेपाली"},{"poem":".फ़िल्म ’गजरे’ का यह गीत आपके पास हो तो कृपया जोड़ दें या कविता कोश टीम को भेजें।\nkavitakosh@gmail.com\n\n(19) फ़िल्म 'गजरे'\n\n","author":"गोपाल सिंह नेपाली","title":"ओ दुपट्टा रंग दे मेरा रंगरेज \/ गोपाल सिंह नेपाली"},{"poem":".फ़िल्म ’आठ दिन’ का यह गीत आपके पास हो तो कृपया जोड़ दें या कविता कोश टीम को भेजें।\nkavitakosh@gmail.com\n\n(19) फ़िल्म 'आठ दिन'\n\n","author":"गोपाल सिंह नेपाली","title":"किसी से मेरी प्रीत लगी अब क्‍या करूँ \/ गोपाल सिंह नेपाली"},{"poem":".फ़िल्म ’जय भवानी’ का यह गीत आपके पास हो तो कृपया जोड़ दें या कविता कोश टीम को भेजें।\nkavitakosh@gmail.com\n\n(19) फ़िल्म 'जय भवानी'\n\n","author":"गोपाल सिंह नेपाली","title":"शमा से कोई कह दे \/ गोपाल सिंह नेपाली"}]
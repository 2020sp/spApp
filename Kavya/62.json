[{"poem":"द्वार के भीतर द्वार\nद्वार और द्वार \nऔर सबके अंत में एक नन्हीं मछली \nजिसे हवा की ज़रूरत है\nप्रत्येक द्वार \nमें अकेलापन भरा है\nप्रत्येक द्वार में \nप्रेम का एक चिह्न है \nजिसे उल्टा पढ़ने पर मछली \nमछली नहीं रहती है आँख हो जाती है\nआँख \nआँख नहीं रहती है \nआँसू बनकर चल देती है बाहर\nहवा की तलाश में\n\n","author":"ऋतुराज","title":"लहर \/ ऋतुराज"},{"poem":"कितना प्रामाणिक था उसका दुख\nलड़की को दान में देते वक़्त\nजैसे वही उसकी अंतिम पूंजी हो\n\nलड़की अभी सयानी नहीं थी\nअभी इतनी भोली सरल थी\nकि उसे सुख का आभास होता था\nलेकिन दुख बाँचना नहीं आता था\nपाठिका थी वह धुंधले प्रकाश की\nकुछ तुकों और लयबद्ध पंक्तियों की\n\nमाँ ने कहा पानी में झाँककर\nअपने चेहरे में मत रीझाना\nआग रोटियाँ सेंकने के लिए है\nजलने के लिए नहीं\nवस्त्र और आभूषण शब्दिक भ्रमों की तरह\nबंधन हैं स्त्री-जीवन के\n\nमाँ ने कहा लड़की होना\nपर लड़की जैसी मत दिखाई देना।\n\n","author":"ऋतुराज","title":"कन्यादान \/ ऋतुराज"},{"poem":"सारे रहस्य का उद्घाटन हो चुका और\nतुम में अब भी उतनी ही तीव्र वेदना है\nआनंद के अंतिम उत्‍कर्ष की खोज के\nसमय की वेदना असफल चेतना के\nनिरवैयक्तिक स्पर्शों की वेदना आयु के\nउदास निर्बल मुख की विवशता की वेदना\n\nअभी उस प्रथम दिन के प्राण की स्मृति\nशेष है और बीच के अंतराल में किए\nपाप अप्रायश्चित ही पड़े हैं\n\nलघु आनंद वृत्तों की गहरी झील में\nबने रहने का स्वार्थ कैसे भुला दोगे\nपृथ्वी से आदिजीव विभु जैसा प्यार\nकैसे भुला दोगे अनवरत् सुंदरता की\nस्तुति का स्वभाव कैसे भुला दोगे\n\nअभी तो इतने वर्ष रूष्ट रहे इसका\nउत्तर नहीं दिया अभी जगते हुए\nअंधकार में निस्तब्धता की आशंकाओं का\nसमाधान नहीं किया है\n\nयह सोचने की मशीन\nयह पत्र लिखने की मशीन\nयह मुस्कुराने की मशीन\nयह पानी पीने के मशीन\nइन भिन्न-भिन्न प्रकारों की\nमशीनों का चलना रूका नहीं है अभी\nतुम्हारी मुक्ति नहीं है\n\n","author":"ऋतुराज","title":"शरीर \/ ऋतुराज"},{"poem":"अचानक सब कुछ हिलता हुआ थम गया है\nभव्य अश्वमेघ के संस्कार में\nघोड़ा ही बैठ गया पसरकर\nअब कहीं जाने से क्या लाभ?\n\nतुम धरती स्वीकार करते हो\nविजित करते हो जनपद पर जनपद\nलेकिन अज्ञान,निर्धनता और बीमारी के ही तो राजा हो\n\nलौट रही हैं सुहागिन स्त्रियाँ\nगीत नहीं कोई किस्सा मज़ाक सुना रही हैं-\nराजा थक गए हैं\nउनका घोड़ा बूढा दार्शनिक हो चला अब\nउन्हें सिर्फ़ राजधानी के परकोटे में ही\nअपना चाबुक फटकारते हुए घूमना चाहिए\n\nराजधानी में सब कुछ उपलब्ध है\nबुढापे में सुंदरियाँ\nहोटलों की अंतर्महाद्वीपीय परोसदारियाँ\n\nराजधानी में खानसामे तक सुनाते हैं\nरसोई में महायुद्धों की चटपटी\n\n","author":"ऋतुराज","title":"राजधानी में \/ ऋतुराज"},{"poem":"आदमी के बनाए हुए दर्शन में \nदिपदिपाते हैं सर्वशक्तिमान \nउनकी साँवली बड़ी आँखों में \nकुछ प्रेम, कुछ उदारता, कुछ गर्वीलापन है \n\nभव्य वह भी कम नही है \nजो इंजीनियर है \nइस विराट वास्तुशिल्प का \n\nदलित की दृष्टि में कौतुक है \nदोनों पक्षों कि लिए \nयानी प्रभु की सत्ता और \nबुर्जुआ के उदात्त के लिए \nएक अवाक् जिज्ञासा है कि \nऐसा कैसे हुआ\nऐसा कैसे हुआ!!!\n\n","author":"ऋतुराज","title":"दर्शन \/ ऋतुराज"},{"poem":"कितना प्रामाणिक था उसका दुख\nलड़की को कहते वक़्त जिसे मानो\nउसने अपनी अंतिम पूंजी भी दे दी\n\nलड़की अभी सयानी थी\nइतनी भोली सरल कि उसे सुख का\nआभास तो होता था\nपर नहीं जानती थी दुख बाँचना\nपाठिका थी वह धुंधले प्रकाश में\nकुछ तुकों और लयबद्ध पंक्तियों की\n\nमाँ ने कहा पानी में झाँककर\nअपने चेहरे पर मत रीझना\nआग रोटियाँ सेंकने के लिए होती है\nजलने के लिए नहीं\nवस्त्राभूषण शाब्दिक भ्रमों की तरह\nबंधन हैं जीवन के\n\nमाँ ने कहा लड़की होना\nपर लड़की जैसा दिखाई मत देना।\n\n","author":"ऋतुराज","title":"माँ का दुख \/ ऋतुराज"},{"poem":"कभी इतनी धनवान मत बनना कि लूट ली जाओ\n\nसस्ते स्कर्ट की प्रकट भव्यता के कारण\nहांग्जो की गुड़िया के पीछे वह आया होगा\nचुपचाप बाईं जेब से केवल दो अंगुलियों की कलाकारी से\nबटुआ पार कर लिया होगा\n\nसुंदरता के बारे में उसका ज्ञान मात्र वित्तीय था\nएक लड़की का स्पर्श क्या होता है वह बिलकुल भूल चुका था\n\nएक नितांत अपरिचित जेब में अगर उसे जूड़े का पिन\nया बुंदे जैसी स्वप्निल-सी वस्तुएं मिलतीं तो वह निराश हो जाता\nऔर तब हांग्जो की लड़कियों के गालों की लालिमा भी\nउसे पुनर्जीवित नहीं कर सकती थी\n\nउस वक्त वह मात्र एक औजार था बाज़ार व्यवस्था का\nखुले द्वार जैसी जेब में जिसे उसकी तेज निगाहों ने झांककर देखा था\nकि एक भोली रूपसी की अलमस्त इच्छाएं उस बटुए में भरी थीं\nकि बिना किसी हिंसा के उसने साबित कर दिया\nसुंदर होने का मतलब लापरवाह होना नहीं है\nकि अगर लक्ष्य तय हो तो कोई दूसरा आकर्षण तुम्हें डिगा नहीं सकता ।\n\n","author":"ऋतुराज","title":"कभी इतनी धनवान मत बनना \/ ऋतुराज"},{"poem":"कुछ भी छोड़कर मत जाओ इस संसार में\nअपना नाम तक भी\nवे अपने शोधार्थियों के साथ\nकुछ ऐसा अनुचित करेंगे कि तुम्हारे नाम की संलिप्तता\nउनमें नज़र आएगी\n\nकुछ भी छोड़ना होता है जब परछाई को\nया आत्मा जैसी हवा को तो वह एक सूखे पत्ते को\nइस तरह उलट-पुलट कर देती है\nजैसे वह ख़ुद यों ही हो गया हो\n\nऐसी जगह लौटने का तो सवाल ही नहीं है\nक्योंकि तुम्हारे बाद तुम्हारी तस्वीर के फ़्रेम में\nकिसी कुत्ते की फोटो लगी होगी\nमाना कि तुमने एक कुत्ता-ज़िन्दगी जी है\nलेकिन कुछ कुत्तों ने तुमसे लाख दर्जे अच्छे दिन देखें हैं\n\nऐसी जगह न तो छोड़ना ही है कुछ और न लौटना ही है कभी\nपुनर्प्राप्ति की आशा में\nज़िन्दगी की ऊबड़-खाबड़ स्लेट पर लिखीं सभी महत्वाकाँक्षाएँ\nमिट जाएँगी पानी फिर जाएगा दुनियादारी से अर्जित किए\nविश्वासों पर और पानी नहीं तो धूल ही ढक लेगी उन्हें\nक्योंकि तुम्हारे साथ और तुमसे पीछे चलने वाले\nबहुत दूर निकल चुके हैं\nअब तो फूलमालाएँ उनके पीछे-पीछे आती हैं\nऔर वे अस्वीकार करने के स्वाभिमान और दर्प का\nप्रदर्शन करने में लगे हैं ।\n\nतुम्हारे पास त्यागने के लिए कुछ भी नहीं हैं\nसिवाय इस शरीर के\nउन्हें शायद पता है कि यह वैज्ञानिक परीक्षण के लिए\nसर्वथा अनुपयुक्त है क्योंकि इसके कई अंग\nगायब हो चुके हैं ।\n\n","author":"ऋतुराज","title":"एक बार में सब कुछ \/ ऋतुराज"},{"poem":"न जाने किस बात पर\nहँस रहे थे लोग\nप्रेक्षागृह खचाखच भरा था\nजनसंख्या-बहुल देश में\nयह कोई अनहोनी घटना नहीं थी\n\nप्रतीक्षा थी विलंबित\nआलाप की तरह\nकब शुरू होगा स्थायी\nऔर कब अंतरा\nकब भूप की सवारी\nनिकालेंगी किशोरी जी\nशुद्ध गंधार समय की पीठ चीरकर\nअंतरिक्ष में विलीन हो जाएगा\nफिर लौटेगा किसी पहाड़ से धैवत\nकिसी पंचम को हलके से छूता हुआ\nरिखब को जाएगा\n\nकिशोरी जी हमेशा इसी तरह\nसुरों की वेदना के शीर्ष पर\nपहुँचती हैं, लौटती हैं\nपर वे अभी तक आईं क्यों नहीं?\nस्वर काँपने और सरपट दौड़ने के लिए\nबेचैन हैं...\n\nलो वे आ ही गईं\nहलकी-सी खाँसी और तुनकमिजाजी का जुकाम है\nडाँटकर बोलीं\nयह क्या हँसने का समय है?\n\n","author":"ऋतुराज","title":"किशोरी अमोनकर \/ ऋतुराज"},{"poem":"कोई पच्चीस युवा थे वहाँ\nसीटी बजी और सबके सब\nएकत्रित हो गए\n\nकौन कहता है कि वे\nकुछ भी सुनना-समझना नहीं चाहते\nवे चाहते हैं दुरुस्त करना\nसमय की पीछे चलती घड़ी को\nधक्का देना चाहते हैं\nलिप्साओं के पहाड़ पर चढ़े\nसत्तासीनों को नीचे\n\nकहाँ हुई हिंसा?\nकिसने विद्रोह किया झूठ से?\nभ्रम टूटे मोहभंग हुए और प्रकाश के\nअनूठे पारदर्शीपन में\nउन्होंने सुनी कविताएँ और नए\nआत्मविश्वास से आलोकित हो गए\nउनके चेहरे\n\nक्या वे अपना रास्ता खुद खोजेंगे?\nक्या इससे पहले ही\nउन्हें खींचकर ले जाएँगे\nराजनीति के गिद्ध?\n\nनहीं, कविताएँ इतनी तो\nअसफल नहीं हो सकतीं\nउनमें से कोई तो उठेगा और कहेगा\nहमें बदल देना चाहिए यह सब...\n\n","author":"ऋतुराज","title":"छात्रावास में कविता-पाठ \/ ऋतुराज"},{"poem":"सड़क का कर्ज था शिरीषों पर\nनिर्जन पगडंडी के बजाए\nसाफ-सुथरा रास्ता सब के लिए\nऔर लो, जो तुम बीच में\nअड़े हो\nअपना सर्वस्व दे दो\nदूसरों के लिए\n\nइससे पहले कि धड़ अलग होंगे\nफूटने दो फलियाँ फैलने दो बीज\nकि चारों तरफ शिरीष-संतति रहे\nभले ही हम न हों\nन हो हमारा कर्ज उनके माथे\n\nसब कोई आए अपना धन माँगने\nब्याज में फूल परागण\nगंध देने से नहीं चला काम\nकोयलों की कूक बुलबुलों के गान\nतितलियों के नाच\nसब व्यर्थ गए\n\nसूदखोरों ने कहा 'सिर्फ अधूरे ब्याज से\nनहीं चलेगा काम\nसिर्फ छायाएँ नहीं होतीं विश्राम\nसिर्फ सुगंध से नहीं होती\nमूलधन की वापसी\nजन्म लेने से पहले तुम्हें सोचना था\nकि भविष्य जीवन-मृत्यु का\nसंघर्ष होगा'\n\n'अन्नदाता, हम इस संसार से\nचले जाते हैं\nपर तब भी क्या\nहमारे परिवार को काटेंगे पीटेंगे'\n\n'नहीं, तब नहीं\nजब तुम्हारा कोई जमानती नहीं होगा'\nनहीं, नहीं, नहीं\nसड़क पर\nघूमता था रोडरोलर\nवे शिरीष जो अब नहीं रहे\nकोई उनसे क्या कहेगा\n\n","author":"ऋतुराज","title":"जब हम नहीं रहेंगे \/ ऋतुराज"},{"poem":"महानता के आश्रयस्थल\nयदि होते हों तो इसी तरह\nविनम्र और खामोश रहकर\nप्रतिमाएँ अपना स्नेह\nप्रकट करती रहेंगी\n\nदेखो न, यह पूँछ-उठौनी\nनन्हीं चिड़िया\nकिस बेफिक्री से\nबैठी है नागार्जुन के सिर पर\n\nअरी, तू जानती है इन्हें?\nकब तेरा इनसे परिचय हुआ?\nबाबा तो हैं पर क्या\nतेरी पूँछ को पता है\nस्पर्श करते ही सिर के भीतर\nठुँसी कविताएँ बोलने लगेंगीं\n\nनागार्जुन उर्फ वैद्यनाथ मिश्र\n'यात्री' यानी सतत भगोड़े\nपरिव्राजक\nन जाने आदमी थे या घोड़ा\nये दरभंगा जिले के तरौनी\nगाँव की पैदाइश थे\nअभी जीवित होते तो मसखरी में\nतुझे अपने झोले में डालकर चल देते\n'ला, कोई किताब दे'\nभले ही संस्कृत, बांग्ला, मैथिल, हिंदी\nकिसी भी भाषा में हो\nछंद अछंद\nअगर अभी अकाल पड़े तो कहेंगे\n'सूखे में ठिठकी है पूँछ - उठौनी की पूँछ'\n\nफिर भी थे बड़े मस्तमौला\nकटहल पके तो नाचेंगे\nकनटोपे से झाँकेंगे\nआधी आँख आधी फांक\n\nमंत्र जाप की फूँ फा से\nउड़ा नहीं पा रहे अपने सिर पर\nबैठी पूँछ-उठौनी चिड़िया\nसमझ नहीं पा रहे\nकैसा समय आया यह\nकि हर एैरा-गैरा चढ़ रहा\nकवि के सिर पर\nलेकिन कह नहीं रहा\nराजनीति से बिखरते देश की बात\n\nनागार्जुन ने बदला तो नहीं कुछ\nलेकिन राजनीति से\nरोमांस तो किया ही भरपूर\nयानी विद्रोह भी और स्वीकार भी\nधिक्कार भी प्यार भी\nकविता भी नारा भी\nविद्रूप भी सौंदर्य भी\n\n'यह क्या मैं तेरी हिलती\nपूँछ जैसा भी-भी कहे जा रहा हूँ!!'\n\nबाबा के सिर पर\nमुकुट है\nमटमैली भूरी-लाल उठौनी का\nभाल पर तिलक नहीं\nनिरंतर फहराती हुई\nकलँगी है ऊपर\n\n","author":"ऋतुराज","title":"नागार्जुन सराय \/ ऋतुराज"},{"poem":"जंगली फूलों ने लॉन के फूलों से\nपूछा, बताओ क्या दुःख है\nक्यों सूखे जा रहे हो\nदिन प्रतिदिन मरे जा रहे हो!!\n\nपीले, लाल, जामुनी, सफेद, नीले\nपचंरगे फूल बड़ी शान से\nबिना पानी सड़क के किनारे\nसूखे में खिल रहे थे\nहर आते-जाते से बतिया रहे थे\nडरते नहीं थे सर्र से निकलते\nसाँप से\nड्रोंगो के पतंगे को झपटने से\nकिंगफिशर की घोंसला बनाने की\nतैयारी की चीख से\n\nखुश थे कि शिरीष पर,\nबुलबुलें एक दूसरे को खबरें सुना रही हैं\nकि पीपल में ढेरों गोल लगे हैं\nपूँछ-उठौनी पानी में डुबकी लगा रही है\nमैनाएँ मुँह में तिनके दबाए\nअकड़ कर चल रही हैं\n\nजंगली फूल खुश थे\nकि गुलदस्ते में नहीं लगाए जाएँगे\nधूप के तमतमाने पर भी इतराएँगे\nजबकि सुंदर से सुंदर भी\nपिघलने कुम्हलाने से नहीं बचेगा\nवे जीने का उत्सव मनाते रहेंगे\n\nइसी तरह हँसेंगे\nलॉन पर बैठे बौद्धिकों की बातों पर\nबातों से अघाए फूलों पर\nताड़ के रुआँसे पत्तों पर\nऔर उन गुलाबों पर जो इतनी जल्दी\nखिलने से पहले बिखर गए\n\nवे मोगरे जो रात में चुपचाप\nधरती की सेज महका कर दिवंगत हो गए\nवे फूल जो आजीवन प्यासे रहे\nऔर मर गए\nकाश, जंगल में उगे होते\nकाश, वे आदिवास की जिजीविषा में\nहर दुःख, कष्ट, विपन्नता में\nप्रस्फुटित हुए होते\n\nवे जान पाते निर्बंध जीवन का उल्लास\nमना पाते कारावास की दीवारों से\nबाहर रंगोत्सव\nकाश! काश!!\n\n","author":"ऋतुराज","title":"परिसर \/ ऋतुराज"},{"poem":"कितना प्रामाणिक था उसका दुःख\nलड़की को दान में देते वक्त\nजैसे वही उसकी अंतिम पूँजी हो\n\nलड़की अभी सयानी नहीं थी\nअभी इतनी भोली सरल थी\nकि उसे सुख का आभास होता था\nलेकिन दुःख बाँचना नहीं आता था\nपाठिका थी वह धुँधले प्रकाश की\nकुछ तुकों और लयबद्ध पंक्तियों की\n\nमाँ ने कहा पानी में झाँककर\nअपने चेहरे में मत रीझना\nआग रोटियाँ सेंकने के लिए है\nजलने के लिए नहीं\nवस्त्र और आभूषण शब्दिक भ्रमों की तरह\nबंधन हैं स्त्री-जीवन के\n\nमाँ ने कहा लड़की होना\nपर लड़की जैसी मत दिखाई देना।\n\n","author":"ऋतुराज","title":"माँ का दुःख \/ ऋतुराज"},{"poem":"कई तरह के समय थे\nवे लोग सबके दस्तावेज\nतैयार करने में लगे थे\nकुछ ही पढ़े जाने थे\n\nमेरे समय में दूसरों के समय ने\nप्राणघातक चीरा लगाया\nउनकी खबरों ने मारकाट की\nविवश एक लड़की का समय था\nजिसमें चीरफाड़ करते रहे\nखबरनवीस और राजनीतिज्ञ\nउन राजनीतिज्ञों के समय में\nहोती रहीं परमविशिष्ट हवाई यात्राएँ\nदौड़ती रहीं रेलें\n\nभवननिर्माता मजदूरों के समय में\nटूटे नलकों से रिसता रहा पानी\nप्रयोगशालाओं में आयातित\nऔर अप्रसांगिक पर परीक्षण\nकरते रहे समाजवैज्ञानिक\nकातते रहे लेखक सुंदरता का सूत\nलास्य नृत्य की साजसज्जा में लगे रहे कलाकार\nरंगों के लालित्य की महिमा\nबखानते रहे चित्रकार\n\nगोया, सब अपने अपने समय में जी रहे थे\nतब चुपचाप सत्ता जनपदों से\nसामंतों के हाथों में चली गई\nचुपचाप दीवार घड़ी की सुइयाँ\nगिनती रही दिन रात\nऔर टँगे रहने का संतुलन बना रहा\n\nएक समय वह भी था\nजो अब रहा नहीं\nजो छिन्नभिन्न हुई आशाओं\nस्वप्नों और आकांक्षाओं से पहले\nदासता से मुक्त होने की\nउमंग से भरा था\n\nउस समय मिट्टी की एक कुटिया में\nवह बूढ़ा बाँसों की जाली से\nताजा हवा आती महसूस कर रहा था\nपीपल के नीचे बैठा सुबह-शाम\nसोचता था\nकि अब सब कुछ ठीक होगा\n\nकुछ भी ठीक नहीं हुआ\n\n","author":"ऋतुराज","title":"सेवाग्राम \/ ऋतुराज"},{"poem":"वह ट्रेन में चढ़ गया था\nउसे उतार लिया गया\n\nउसका सामान दूसरे डिब्बे में था\nवह डिब्बा किसी अनजाने स्टेशन पर\nकट गया\n\nवह शख़्स कहीं और था\nउसका सामान कहीं और\n\nउससे कहा गया\nघर बैठे\nउतनी ही मज़दूरी देंगे\nऔर पीने को दारू\nबस, मतदान के दिन पहुँच कर\nवोट पंजे पर देना है\n\nलौटे नहीं\nबालाघाट के मज़दूर\nदीवाली पहले जो गए थे\nहर बरस इसी तरह\nहोने चाहिए चुनाव\n\nसामान क्या था?\nओढ़ने-बिछाने की एक सदरी\nकुछ टाट-टप्पड़\nऔर दो धोतियाँ, दो-तीन कमीज़ें\nपायज़ामा और एक पतीली\nजिसमें ठूँस-ठूँस कर भर दिए\nसत्तू, चावल, प्याज\n\nचलो, भाई, चलो\nतुम्हें ही देते हैं वोट\nठेकेदार को, तो देख लेंगे बाद में\nजाना तो पड़ेगा, लेकिन जितनी गरज हमारी है, उसकी भी तो उतनी ही है\n\n","author":"ऋतुराज","title":"सामान \/ ऋतुराज"},{"poem":"ज्ञान के आतंक में\nमेरे घर का अन्धेरा\nबाहर निकलने से डरता है\n\nज्ञानीजन हँसते हैं\nबन्द खिड़कियाँ देखकर\nउधड़े पलस्तर पर बने\nअकारण भुतैले चेहरों पर\nऔर सीलन से बजबजाती\nसीढ़ियों की रपटन पर\n\nज्ञान के साथ\nजिनके पास आई है अकूत सम्पदा\nऔर जो कृपण हैं\nमुझ जैसे दूसरों पर दृष्टिपात करने तक\nवे अब दर्प से मारते हैं\nलात मेरे जंग खाए गिराऊ दरवाज़े पर\n\nतुम गधे के गधे ही रहे\nजिस तरह कपड़े के जूतों\nऔर नीले बन्द गले के रुई भरे कोटों में\nमाओ के अनुयायी...\n\nसर्वज्ञ, अगुआ\nज्ञान-भण्डार के भट्टारक, महा-प्रज्ञ\nकटाक्ष करते हैं:\n\nख़ुद तो ऐसे ही रहा दीन-हीन\nलेकिन इसकी स्त्री ने कौनसा अपराध किया\nकि मुरझाई नीम चढ़ी गिलोय को\nदो बून्द पानी भी नसीब नहीं हुआ ।\n\n","author":"ऋतुराज","title":"ज्ञानीजन \/ ऋतुराज"},{"poem":"बहुत बरस पहले चलना शुरू किया\nलेकिन अभी तक घर क्यों नहीं पहुँचा?\n\nशुरू में माँ के सामने\nया इससे भी पहले\nउसकी उँगली अपनी नन्ही\nहथेली में भींचे\nचलता था\nलद्द से गिर पड़ता था\n\nवैसे हरेक शुरूआत\nइसी तरह होती है\nलेकिन तबसे लेकर अब तक\nयानी सत्तर बरस तक\nपता नहीं कौनसी दिशा थी\nकि चलता रहा चलता रहा\nकभी नहीं पहुँचा वहाँ\nजहाँ पहुँचना था\n\nलोग ऐलानिया तौर पर कहते हैं\nकि उन्होंने ख़ुद के लिए\nऔर दूसरों के लिए\nसही रास्ता ढूँढ़ लिया है\n\nकुछ बरसों तक\nबहुत जोश और उम्मीद में\nचलते हुए दिखाई देते हैं\nफिर अचानक\nकिसी लुभावने केन्द्र की तरफ़\nमुड़ जाते हैं\n\nकहते हैं, ऐसी मूर्खता में\nक्या रखा है? सुरक्षा पहले,\nफिर मुकाम तक पहुँचेंगे\n\nसमस्या रास्तों द्वारा छले जाने की है\nउन भटकावों की है\nजो कहीं पहुँचने नहीं देते\n\nमाँ, घर से चला हुआ\nमैं कभी बहुत दूर निकल जाता था\nलौटने का रास्ते भूल जाता था\nभटकता रहता था\nबहुत डरता था\nलेकिन अब इतनी पकी उम्र में\nतर्क करता हूँ,\nकि सही दिशा वो नहीं\nयह है जिस तरफ भौतिक\nव्यवहारवाद, आत्मरक्षा\nऔर निष्कण्टक भविष्य\nमुझे बुलाते हैं\n\nजानबूझ कर भूल रहा हूँ\nवह पुराना रास्ता\nजो घर को जाता तो है\nलेकिन वहाँ घर नहीं होता\n\n","author":"ऋतुराज","title":"रास्ता \/ ऋतुराज"},{"poem":"अदृश्य मनुष्यों के पाँव छपे हैं\nकँक्रीट की सड़क पर\n\nजब सीमेण्ट-रोड़ी डाली होंगी\nवे नंगे पाँव अपार फुर्ती से\nदौड़े होंगे यहाँ\n\nएक तरफ़ सात-आठ निशान हैं\nतो उल्टी तरफ़ तीन-चार\n\nपता चलता है कि\nकुछ लोग सबसे पहले चले हैं\nइस सड़क पर\nवे आए हैं, गए हैं, मुकम्मिल तौर पर\n\nलेकिन जहाँ गए वहाँ अभी तक\nज़िन्दा हैं या मर गए\nकिसे मालूम?\nहल्का-सा गड्ढा बनाते ये निशान,\nबरसात में पानी से भर जाते हैं\nऔर चिड़ियाँ चली आती हैं\nसड़क पर पड़े इन पड़हलों की तरफ़\n\nये वो निशान हैं\nजो सड़क के इतिहास में\nश्रमिकों की जीवन-गाथा का बखान करते हैं\n\nएक निशान, हल्का उभरा, कम गहरा है\nशायद किसी कुली स्त्री का\nजो सावधानी से चलती हुई\nठेकेदार की झिड़की से डरी, गई होगी\n\nऐन सचिव के बंगले के सामने\nखुदे ये निशान,\nघर की महिलाओं को चौंकाते हैं --\n\nआख़िर, इतने ही निशान क्यों\nऔर बंगले तक आकर\nक्यों गायब हैं??\n\nइतनी सारी गाड़ियों की भागमभाग हैं\nलेकिन ये जस-के-तस हैं\n\nक्या रात में इनकी संख्या बढ़ जाती है?\n\nसुबह उठकर गिनती है\nसचिव की पत्नी --\nवो ही ग्यारह के ग्यारह निशान\nऔर उनमें से एक, कतार से छिटका हुआ\n\nफिर गिनती है अपने लॉन पर\nघर के लोगों के पाँवों के निशान\n\n","author":"ऋतुराज","title":"पाँवों के निशान \/ ऋतुराज"},{"poem":"जीवन के अंतिम दशक में\nकोई क्यों नहीं लौटना चाहेगा\nपरिचित लोगों की परिचित धरती पर\n\nनिराशा और थकान ने कहा\nजो कुछ इस समय सहजता से उपलब्ध है\nउसे स्वीकार करो\n\nबापू ने एक पोस्टकार्ड लिखा,\nजमनालालजी को,\nआश्वस्त करते हुए कि लौटूँगा ज़रूर\nव्यर्थ नहीं जाएगा तुम्हारा स्नेह, तुम्हारा श्रम\n\nपर लौटना कभी-कभी अपने हाथ में नहीं होता\n\nमनुष्य कोई परिन्दे नहीं हैं\nन हैं समुद्र का ज्वार,\nन सूर्य न चन्द्रमा हैं\n\nबुढ़ापे में बसन्त तो बिल्कुल नहीं हैं\nभले ही सुन्दर पतझर लौटता हो\nपर है तो पतझर ही\n\nतुमने क्यों कहा कि लौटो अपने प्रेम के कोटर में\n\nनष्ट-नीड़ था जो\nबार बार बनाया हुआ\n\nअस्तित्व के टटपूँजिएपन में\nदूसरों की देखा-देखी बहुत-सी\nचीज़ें जुटाई गईं\nउनकी ही तरह बिजली, पानी\nतेल, शक्कर आदि के अभाव झेले गए\n\nरास्ते निकाले गए भग्न आशाओं\nस्वप्नों, प्रतीक्षाओं में से\n\nकम बोला गया\n\nउनकी ही तरह,\nसब छोड़ दिया गया\nसमय के कम्पन और उलट-फेर पर\n\nप्रतिरोध नहीं किया गया\nबल्कि देशाटन से सन्तोष किया\n\nक्या कहीं गया हुआ मनुष्य\nलौटने पर वही होता है?\nक्या जाने और लौटने का समय\nएक जैसा होता है?\n\nफिर भी, कसी हुई बैल्ट\nऔर जूते और पसीने से तरबतर\nबनियान उतारते समय\nकहता हूँ --\nआख़िर, लौट ही आया ।\n\n","author":"ऋतुराज","title":"लौटना \/ ऋतुराज"},{"poem":"भाषा को उलट कर बरतना चाहिए\n\nमैं उन्हें नहीं जानता\nयानी मैं उन्हें बख़ूबी जानता हूं\nवे बहुत बड़े और महान् लोग हैं\nयानी वे बहुत ओछे, पिद्दी\nऔर निकृष्ट कोटि के हैं\n\nकहा कि आपने बहुत प्रासंगिक\nऔर सार्थक लेखन किया है\nयानी यह अत्यन्त अप्रासंगिक\nऔर बकवास है\n\nआप जैसा प्रतिबद्ध और उदार\nदूसरा कोई नहीं\nयानी आप जैसा बेईमान और जातिवादी इस धरती पर\nकहीं नहीं\n\nअगर अर्थ मंशा में छिपे होते हैं\nतो उल्टा बोलने का अभ्यास\nख़ुद-ब-ख़ुद आशय व्यक्त कर देगा\n\nमुस्कराने में घृणा प्रकट होगी\nस्वागत में तिरस्कार\n\nआप चाय में शक्कर नहीं लेते\nजानता हूँ\nयानी आप बहुत ज़हरीले हैं\n\nमैंने आपकी बहुत प्रतीक्षा की\nयानी आपके दुर्घटनाग्रस्त होने की ख़बर का\nइन्तज़ार किया\n\nवह बहुत कर्तव्यनिष्ठ है\nयानी बहुत चापलूस और कामचोर है\nवह देश और समाज की\nचिन्ता करता है\nयानी अपनी सन्तानों का भविष्य सुनहरा\nबनाना चाहता है\n\nहमारी भाषा की शिष्टता में\nछिपे होते हैं\nअनेक हिंसक रूप\n\nविपरीत अर्थ छानने के लिए\nऔर अधिक सुशिक्षित होना होगा\n\nइतना सभ्य और शिक्षित\nकि शत्रु को पता तो चले\nकि यह मीठी मार है\nलेकिन वह उसका प्रतिवाद न कर सके\nसिर्फ कहे, आभारी हूँ,\nधन्यवाद!!\n\n","author":"ऋतुराज","title":"कोड \/ ऋतुराज"},{"poem":"खेत को देखना\nकिसी बड़े कलाकार के चित्र को\nदेखने जैसा है\n\nविशाल काली पृष्ठभूमि\nजिस पर हरी धारियाँ\nमानो सावन में धरती ने\nओढ़ा हो लहरिया\n\nफलक ही फलक तो है सारा जहान\nऊपर नीला उजला\nविरूप में भी तरह तरह के\nपैटर्न रचता\nसूरज तक से छेड़खानी करता\n\nफलक है स्याह-सफ़ेद\nरुकी हुई फ़िल्म जैसा\nशहर के समूचे परिदृश्य में\nएक कैनवास है रंगीन\nधुले-भीगे शिल्प का\nऔर सारे प्राणी उनका यातायात\nबिन्दुओं के सिमटने-फैलने का\nबेचैन वृत्ताकार है\n\nफलक हैं वृक्षों के\nआकाश छूते छत्र\n\nवे चिड़ियाँ जो ख़ामोशी से\nदूसरी चिड़ियों को उड़ता देख रही हैं\n\nगोकि दूर झील का झिलमिलाता\nपानी और यथास्थित धुन्ध\nइस विराट फ्रेम को बाँधता है\nलेकिन जो उस किसान ने\nसोयाबीन में रचा है\nबाहर फूटा पड़ रहा है\n\nकहता है\nजब तक रूप गतिशील नहीं होता\nजब तक रंग ख़ुद-ब-ख़ुद\nरूपाकार नहीं बनता\nजब तक उपयोगिता सिद्ध नहीं होती\nकिसी सृष्टि की\nतब तक आशा और प्रतीक्षा में\nठहरा रहेगा समय\n\nअस्तित्व की निरपेक्षता में\nवह भी एक फलक ही तो है\n\n","author":"ऋतुराज","title":"फलक \/ ऋतुराज"}]
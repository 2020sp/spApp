[{"poem":"हल की तरह\nकुदाल की तरह\nया खुरपी की तरह\nपकड़ भी लूँ कलम तो\nफिर भी फसल काटने\nमिलेगी नहीं हम को ।\n\nहम तो ज़मीन ही तैयार कर पायेंगे\nक्रांतिबीज बोने कुछ बिरले ही आयेंगे\nहरा-भरा वही करेंगें मेरे श्रम को\nसिलसिला मिलेगा आगे मेरे क्रम को ।\n\nकल जो भी फसल उगेगी, लहलहाएगी\nमेरे ना रहने पर भी\nहवा से इठलाएगी\nतब मेरी आत्मा सुनहरी धूप बन बरसेगी\nजिन्होने बीज बोए थे\nउन्हीं के चरण परसेगी\nकाटेंगे उसे जो फिर वो ही उसे बोएंगे\nहम तो कहीं धरती के नीचे दबे सोयेंगे ।\n\n","author":"सर्वेश्वरदयाल सक्सेना","title":"फसल \/ सर्वेश्वरदयाल सक्सेना"},{"poem":"अब मैं कुछ कहना नहीं चाहता,\nसुनना चाहता हूँ\nएक समर्थ सच्ची आवाज़\nयदि कहीं हो। \n\nअन्यथा\nइससे पूर्व कि\nमेरा हर कथन\nहर मंथन\nहर अभिव्यक्ति\nशून्य से टकराकर फिर वापस लौट आए,\nउस अनंत मौन में समा जाना चाहता हूँ\nजो मृत्यु है। \n\n'वह बिना कहे मर गया'\nयह अधिक गौरवशाली है\nयह कहे जाने से --\n'कि वह मरने के पहले\nकुछ कह रहा था\nजिसे किसी ने सुना नहीं।'\n\n","author":"सर्वेश्वरदयाल सक्सेना","title":"अंत में \/ सर्वेश्वरदयाल सक्सेना"},{"poem":"बहुत बडी जेबों वाला कोट पहने\nईश्वर मेरे पास आया था,\nमेरी मां, मेरे पिता,\nमेरे बच्चे और मेरी पत्नी को\nखिलौनों की तरह,\nजेब में डालकर चला गया\nऔर कहा गया,\nबहुत बडी दुनिया है\nतुम्हारे मन बहलाने के लिए।\nमैंने सुना है,\nउसने कहीं खोल रक्खी है\nखिलौनों की दुकान,\nअभागे के पास\nकितनी जरा-सी पूंजी है\nरोजगार चलाने के लिए।\n\nजब-जब सिर उठाया\nजब-जब सिर उठाया\nअपनी चौखट से टकराया।\nमस्तक पर लगी चोट,\nमन में उठी कचोट,\n\nअपनी ही भूल पर मैं,\nबार-बार पछताया।\nजब-जब सिर उठाया\nअपनी चौखट से टकराया।\n\nदरवाजे घट गए या\nमैं ही बडा हो गया,\nदर्द के क्षणों मेंकुछ\nसमझ नहीं पाया।\nजब-जब सिर उठाया\nअपनी चौखट से टकराया।\n\n'शीश झुका आओ बोला\nबाहर का आसमान,\n'शीश झुका आओ बोली\nभीतर की दीवारें,\nदोनों ने ही मुझे\nछोटा करना चाहा,\nबुरा किया मैंने जो\nयह घर बनाया।\n\nजब-जब सिर उठाया\nअपनी चौखट से टकराया।\n\n","author":"सर्वेश्वरदयाल सक्सेना","title":"ईश्वर \/ सर्वेश्वरदयाल सक्सेना"},{"poem":"खाली समय में,\nबैठ कर ब्लेड से नाखून काटें,\nबढी हुई दाढी में बालों के बीच की\nखाली जगह छांटे,\nसर खुजलाएं, जम्हुआए,\nकभी धूप में आए,\nकभी छांह में जाए,\nइधर-उधर लेटें,\nहाथ-पैर फैलाएं,\nकरवटें बदलें\nदाएं-बाएं,\nखाली कागज पर कलम से\nभोंडी नाक, गोल आंख, टेढे मुंह\nकी तसवीरें खींचें\nबार-बार आंखें खोले\nबार-बार मींचें,\nखांसें, खंखारें,\nथोडा बहुत गुनगुनाएं,\nभोंडी आवाज में,\nअखबार की खबरें गाए,\nतरह-तरह की आवाज\nगले से निकालें,\nअपनी हथेली की रेखाएं\nदेखें-भालें,\nगालियां दे-दे कर मक्खियां उडाएं,\nआंगन के कौओं को भाषण पिलाए,\nकुत्ते के पिल्ले से हाल-चाल पूछें,\nचित्रों में लडकियों की बनाएं मूंछे,\nधूप पर राय दें, हवा की वकालत करें,\nदुमड-दुमड तकिए की जो कहिए हालत करें,\nखाली समय में भी बहुत से काम है\nकिस्मत में भला कहां लिखा आराम है!\n\n","author":"सर्वेश्वरदयाल सक्सेना","title":"खाली समय में \/ सर्वेश्वरदयाल सक्सेना"},{"poem":"पेड़ों के झुनझुने,\nबजने लगे;\nलुढ़कती आ रही है\nसूरज की लाल गेंद।\nउठ मेरी बेटी सुबह हो गई।\n\nतूने जो छोड़े थे,\nगैस के गुब्बारे,\nतारे अब दिखाई नहीं देते,\n(जाने कितने ऊपर चले गए)\nचांद देख, अब गिरा, अब गिरा,\nउठ मेरी बेटी सुबह हो गई।\n\nतूने थपकियां देकर,\nजिन गुड्डे-गुड्डियों को सुला दिया था,\nटीले, मुंहरंगे आंख मलते हुए बैठे हैं,\nगुड्डे की ज़रवारी टोपी\nउलटी नीचे पड़ी है, छोटी तलैया\nवह देखो उड़ी जा रही है चूनर\nतेरी गुड़िया की, झिलमिल नदी\nउठ मेरी बेटी सुबह हो गई।\n\nतेरे साथ थककर\nसोई थी जो तेरी सहेली हवा,\nजाने किस झरने में नहा के आ गई है,\nगीले हाथों से छू रही है तेरी तस्वीरों की किताब,\nदेख तो, कितना रंग फैल गया\n\nउठ, घंटियों की आवाज धीमी होती जा रही है\nदूसरी गली में मुड़ने लग गया है बूढ़ा आसमान,\nअभी भी दिखाई दे रहे हैं उसकी लाठी में बंधे\nरंग बिरंगे गुब्बारे, कागज़ पन्नी की हवा चर्खियां,\nलाल हरी ऐनकें, दफ्ती के रंगीन भोंपू,\nउठ मेरी बेटी, आवाज दे, सुबह हो गई।\n\nउठ देख,\nबंदर तेरे बिस्कुट का डिब्बा लिए,\nछत की मुंडेर पर बैठा है,\nधूप आ गई।\n\n","author":"सर्वेश्वरदयाल सक्सेना","title":"उठ मेरी बेटी सुबह हो गई \/ सर्वेश्वरदयाल सक्सेना"},{"poem":"मखमल के झूल पड़े हाथी-सा टीला\nबैठे किंशुक छत्र लगा बाँध पाग पीला\nचंवर सदृश डोल रहे सरसों के सर अनंत\nआए महंत वसंत\n\nश्रद्धानत तरुओं की अंजलि से झरे पात\nकोंपल के मुँदे नयन थर-थर-थर पुलक गात\nअगरु धूम लिए घूम रहे सुमन दिग-दिगंत\nआए महंत वसंत\n\nखड़ खड़ खड़ताल बजा नाच रही बिसुध हवा\nडाल डाल अलि पिक के गायन का बँधा समा\nतरु तरु की ध्वजा उठी जय जय का है न अंत\nआए महंत वसंत\n\n","author":"सर्वेश्वरदयाल सक्सेना","title":"आए महंत वसंत \/ सर्वेश्वरदयाल सक्सेना"},{"poem":"दौड़ी-दौड़ी \nआई पकौड़ी\n\nछुन-छुन छुन-छुन \nतेल में नाची,\nप्लेट में आ \nशरमाई पकौड़ी।\n\nदौड़ी-दौड़ी \nआई पकौड़ी।\n\nहाथ से उछली\nमुह में पहुँची,\nपेट में जा \nघबराई पकौड़ी।\n\nदौड़ी-दौड़ी \nआई पकौड़ी।\n\nमेरे मन को\nभाई पकौड़ी।\n\n","author":"सर्वेश्वरदयाल सक्सेना","title":"पकौड़ी की कहानी \/ सर्वेश्वरदयाल सक्सेना"},{"poem":"सब कुछ कह लेने के बाद\nकुछ ऐसा है जो रह जाता है,\nतुम उसको मत वाणी देना।\n\nवह छाया है मेरे पावन विश्वासों की,\nवह पूँजी है मेरे गूँगे अभ्यासों की,\nवह सारी रचना का क्रम है,\nवह जीवन का संचित श्रम है,\nबस उतना ही मैं हूँ,\nबस उतना ही मेरा आश्रय है,\nतुम उसको मत वाणी देना।\n\nवह पीड़ा है जो हमको, तुमको, सबको अपनाती है,\nसच्चाई है-अनजानों का भी हाथ पकड़ चलना सिखलाती है,\nवह यति है-हर गति को नया जन्म देती है,\nआस्था है-रेती में भी नौका खेती है,\nवह टूटे मन का सामर्थ है,\nवह भटकी आत्मा का अर्थ है,\nतुम उसको मत वाणी देना।\n\nवह मुझसे या मेरे युग से भी ऊपर है,\nवह भावी मानव की थाती है, भू पर है,\nबर्बरता में भी देवत्व की कड़ी है वह,\nइसीलिए ध्वंस और नाश से बड़ी है वह,\n\nअन्तराल है वह-नया सूर्य उगा लेती है,\nनये लोक, नयी सृष्टि, नये स्वप्न देती है,\nवह मेरी कृति है\nपर मैं उसकी अनुकृति हूँ,\nतुम उसको मत वाणी देना।\n\n","author":"सर्वेश्वरदयाल सक्सेना","title":"सब कुछ कह लेने के बाद \/ सर्वेश्वरदयाल सक्सेना"},{"poem":"लीक पर वे चलें जिनके\nचरण दुर्बल और हारे हैं,\nहमें तो जो हमारी यात्रा से बने\nऐसे अनिर्मित पन्थ प्यारे हैं।\n\nसाक्षी हों राह रोके खड़े\nपीले बाँस के झुरमुट,\nकि उनमें गा रही है जो हवा\nउसी से लिपटे हुए सपने हमारे हैं।\n\nशेष जो भी हैं-\nवक्ष खोले डोलती अमराइयाँ;\nगर्व से आकाश थामे खड़े\nताड़ के ये पेड़,\nहिलती क्षितिज की झालरें;\nझूमती हर डाल पर बैठी\nफलों से मारती\nखिलखिलाती शोख़ अल्हड़ हवा;\nगायक-मण्डली-से थिरकते आते गगन में मेघ,\nवाद्य-यन्त्रों-से पड़े टीले,\nनदी बनने की प्रतीक्षा में, कहीं नीचे\nशुष्क नाले में नाचता एक अँजुरी जल;\nसभी, बन रहा है कहीं जो विश्वास\nजो संकल्प हममें\nबस उसी के ही सहारें हैं।\n\nलीक पर वें चलें जिनके\nचरण दुर्बल और हारे हैं,\nहमें तो जो हमारी यात्रा से बने\nऐसे अनिर्मित पन्थ प्यारे हैं ।\n\n","author":"सर्वेश्वरदयाल सक्सेना","title":"लीक पर वे चलें \/ सर्वेश्वरदयाल सक्सेना"},{"poem":"पहली बार\nमैंने देखा\nभौंरे को कमल में\nबदलते हुए,\nफिर कमल को बदलते\nनीले जल में,\nफिर नीले जल को\nअसंख्य श्वेत पक्षियों में,\nफिर श्वेत पक्षियों को बदलते\nसुर्ख़ आकाश में,\nफिर आकाश को बदलते\nतुम्हारी हथेलियों में,\nऔर मेरी आँखें बन्द करते\nइस तरह आँसुओं को\nस्वप्न बनते -\nपहली बार मैंने देखा ।\n\n","author":"सर्वेश्वरदयाल सक्सेना","title":"सुर्ख़ हथेलियाँ \/ सर्वेश्वरदयाल सक्सेना"},{"poem":"अक्सर एक गन्ध\nमेरे पास से गुज़र जाती है,\nअक्सर एक नदी\nमेरे सामने भर जाती है,\nअक्सर एक नाव\nआकर तट से टकराती है,\nअक्सर एक लीक\nदूर पार से बुलाती है ।\nमैं जहाँ होता हूँ\nवहीं पर बैठ जाता हूँ,\nअक्सर एक प्रतिमा\nधूल में बन जाती है ।\n\nअक्सर चाँद जेब में\nपड़ा हुआ मिलता है,\nसूरज को गिलहरी\nपेड़ पर बैठी खाती है,\nअक्सर दुनिया\nमटर का दाना हो जाती है,\nएक हथेली पर\nपूरी बस जाती है ।\nमैं जहाँ होता हूँ\nवहाँ से उठ जाता हूँ,\nअक्सर रात चींटी-सी\nरेंगती हुई आती है ।\n\nअक्सर एक हँसी\nठंडी हवा-सी चलती है,\nअक्सर एक दृष्टि\nकनटोप-सा लगाती है,\nअक्सर एक बात\nपर्वत-सी खड़ी होती है,\nअक्सर एक ख़ामोशी\nमुझे कपड़े पहनाती है ।\nमैं जहाँ होता हूँ\nवहाँ से चल पड़ता हूँ,\nअक्सर एक व्यथा\nयात्रा बन जाती है ।\n\n","author":"सर्वेश्वरदयाल सक्सेना","title":"अक्सर एक व्यथा \/ सर्वेश्वरदयाल सक्सेना"},{"poem":"एक-दूसरे को बिना जाने\nपास-पास होना\nऔर उस संगीत को सुनना\nजो धमनियों में बजता है,\nउन रंगों में नहा जाना\nजो बहुत गहरे चढ़ते-उतरते हैं ।\n\nशब्दों की खोज शुरु होते ही\nहम एक-दूसरे को खोने लगते हैं\nऔर उनके पकड़ में आते ही\nएक-दूसरे के हाथों से\nमछली की तरह फिसल जाते हैं ।\n\nहर जानकारी में बहुत गहरे\nऊब का एक पतला धागा छिपा होता है,\nकुछ भी ठीक से जान लेना\nखुद से दुश्मनी ठान लेना है ।\n\nकितना अच्छा होता है\nएक-दूसरे के पास बैठ खुद को टटोलना,\nऔर अपने ही भीतर\nदूसरे को पा लेना ।\n\n","author":"सर्वेश्वरदयाल सक्सेना","title":"कितना अच्छा होता है \/ सर्वेश्वरदयाल सक्सेना"},{"poem":"अजनबी देश है यह, जी यहाँ घबराता है \nकोई आता है यहाँ पर न कोई जाता है  \n\nजागिए तो यहाँ मिलती नहीं आहट कोई, \nनींद में जैसे कोई लौट-लौट जाता है  \n\nहोश अपने का भी रहता नहीं मुझे जिस वक्त \nद्वार मेरा कोई उस वक्त खटखटाता है  \n\nशोर उठता है कहीं दूर क़ाफिलों का-सा \nकोई सहमी हुई आवाज़ में बुलाता है  \n\nदेखिए तो वही बहकी हुई हवाएँ हैं, \nफिर वही रात है, फिर-फिर वही सन्नाटा है  \n\nहम कहीं और चले जाते हैं अपनी धुन में \nरास्ता है कि कहीं और चला जाता है  \n\nदिल को नासेह की ज़रूरत है न चारागर की \nआप ही रोता है औ आप ही समझाता है ।\n\n","author":"सर्वेश्वरदयाल सक्सेना","title":"अजनबी देश है यह \/ सर्वेश्वरदयाल सक्सेना"},{"poem":"यह सिमटती साँझ,\nयह वीरान जंगल का सिरा,\nयह बिखरती रात, यह चारों तरफ सहमी धरा;\nउस पहाड़ी पर पहुँचकर रोशनी पथरा गयी,\nआख़िरी आवाज़ पंखों की किसी के आ गयी,\nरुक गयी अब तो अचानक लहर की अँगड़ाइयाँ,\nताल के खामोश जल पर सो गई परछाइयाँ।\nदूर पेड़ों की कतारें एक ही में मिल गयीं,\nएक धब्बा रह गया, जैसे ज़मीनें हिल गयीं,\nआसमाँ तक टूटकर जैसे धरा पर गिर गया,\nबस धुँए के बादलों से सामने पथ घिर गया,\nयह अँधेरे की पिटारी, रास्ता यह साँप-सा,\nखोलनेवाला अनाड़ी मन रहा है काँप-सा।\nलड़खड़ाने लग गया मैं, डगमगाने लग गया,\nदेहरी का दीप तेरा याद आने लग गया;\nथाम ले कोई किरन की बाँह मुझको थाम ले,\nनाम ले कोई कहीं से रोशनी का नाम ले,\nकोई कह दे, \"दूर देखो टिमटिमाया दीप एक,\nओ अँधेरे के मुसाफिर उसके आगे घुटने टेक!\"\n\n","author":"सर्वेश्वरदयाल सक्सेना","title":"अँधेरे का मुसाफ़िर \/ सर्वेश्वरदयाल सक्सेना"},{"poem":"तुम्हारे साथ रहकर\nअक्सर मुझे ऐसा महसूस हुआ है\nकि दिशाएँ पास आ गयी हैं,\nहर रास्ता छोटा हो गया है,\nदुनिया सिमटकर\nएक आँगन-सी बन गयी है\nजो खचाखच भरा है,\nकहीं भी एकान्त नहीं\nन बाहर, न भीतर।\n\nहर चीज़ का आकार घट गया है,\nपेड़ इतने छोटे हो गये हैं\nकि मैं उनके शीश पर हाथ रख\nआशीष दे सकता हूँ,\nआकाश छाती से टकराता है,\nमैं जब चाहूँ बादलों में मुँह छिपा सकता हूँ।\n\nतुम्हारे साथ रहकर\nअक्सर मुझे महसूस हुआ है\nकि हर बात का एक मतलब होता है,\nयहाँ तक की घास के हिलने का भी,\nहवा का खिड़की से आने का,\nऔर धूप का दीवार पर\nचढ़कर चले जाने का।\n\nतुम्हारे साथ रहकर\nअक्सर मुझे लगा है\nकि हम असमर्थताओं से नहीं\nसम्भावनाओं से घिरे हैं,\nहर दिवार में द्वार बन सकता है\nऔर हर द्वार से पूरा का पूरा\nपहाड़ गुज़र सकता है।\n\nशक्ति अगर सीमित है\nतो हर चीज़ अशक्त भी है,\nभुजाएँ अगर छोटी हैं,\nतो सागर भी सिमटा हुआ है,\nसामर्थ्य केवल इच्छा का दूसरा नाम है,\nजीवन और मृत्यु के बीच जो भूमि है\nवह नियति की नहीं मेरी है।\n\n","author":"सर्वेश्वरदयाल सक्सेना","title":"तुम्हारे साथ रहकर \/ सर्वेश्वरदयाल सक्सेना"},{"poem":"तुमसे अलग होकर लगता है\nअचानक मेरे पंख छोटे हो गए हैं,\nऔर मैं नीचे एक सीमाहीन सागर में \nगिरता जा रहा हूँ।\nअब कहीं कोई यात्रा नहीं है, \nन अर्थमय, न अर्थहीन;\nगिरने और उठने के बीच कोई अंतर नहीं।\n\nतुमसे अलग होकर\nहर चीज़ में कुछ खोजने का बोध\nहर चीज़ में कुछ पाने की \nअभिलाषा जाती रही\nसारा अस्तित्व रेल की पटरी-सा बिछा है\nहर क्षण धड़धड़ाता हुआ निकल जाता है।\n\nतुमसे अलग होकर\nघास की पत्तियाँ तक इतनी बड़ी लगती हैं \nकि मेरा सिर उनकी जड़ों से \nटकरा जाता है,\nनदियाँ सूत की डोरियाँ हैं\nपैर उलझ जाते हैं,\nआकाश उलट गया है\nचाँद-तारे नहीं दिखाई देते,\nमैं धरती पर नहीं, कहीं उसके भीतर\nउसका सारा बोझ सिर पर लिए रेंगता हूँ।\n\nतुमसे अलग होकर लगता है\nसिवा आकारों के कहीं कुछ नहीं है,\nहर चीज़ टकराती है\nऔर बिना चोट किये चली जाती है।\n\n\nतुमसे अलग होकर लगता है\nमैं इतनी तेज़ी से घूम रहा हूँ\nकि हर चीज़ का आकार \nऔर रंग खो गया है,\nहर चीज़ के लिए \nमैं भी अपना आकार और रंग खो चुका हूँ,\nधब्बों के एक दायरे में\nएक धब्बे-सा हूँ,\nनिरंतर हूँ\nऔर रहूँगा\nप्रतीक्षा के लिए\nमृत्यु भी नहीं है।\n\n","author":"सर्वेश्वरदयाल सक्सेना","title":"तुमसे अलग होकर \/ सर्वेश्वरदयाल सक्सेना"},{"poem":"खुद कपड़े पहने\nदूसरे को कपड़े पहने देखना\nखुद कपड़े पहने\nदूसरे को कपड़े न पहने देखना\nखुद कपड़े न पहने\nदूसरे को कपड़े न पहने देखना\nतीन अलग- अलग रिश्ते बनाना है\n\nइनमें से\nपहले से तुम्हें मन बहलाना है\nदूसरे को खोजने जाना है\nतीसरे के साथ मिलकर \nक्रान्ति और सृजन का परचम उठाना है।\n\n","author":"सर्वेश्वरदयाल सक्सेना","title":"रिश्ते \/ सर्वेश्वरदयाल सक्सेना"},{"poem":"मेघ आए बड़े बन-ठन के, सँवर के ।\nआगे-आगे नाचती-गाती बयार चली \nदरवाजे-खिड़कियाँ खुलने लगीं गली-गली\nपाहुन ज्यों आए हों गाँव में शहर के ।\n\nपेड़ झुक झाँकने लगे गरदन उचकाए\nआँधी चली, धूल भागी घाघरा उठाए\nबाँकी चितवन उठा नदी, ठिठकी, घूँघट सरके ।\n\nबूढ़े़ पीपल ने आगे बढ़ कर जुहार की\n‘बरस बाद सुधि लीन्ही’\nबोली अकुलाई लता ओट हो किवार की\nहरसाया ताल लाया पानी परात भर के ।\n\nक्षितिज अटारी गदराई दामिनि दमकी\n‘क्षमा करो गाँठ खुल गई अब भरम की’\nबाँध टूटा झर-झर मिलन अश्रु ढरके\nमेघ आए बड़े बन-ठन के, सँवर के ।\n\n","author":"सर्वेश्वरदयाल सक्सेना","title":"मेघ आए \/ सर्वेश्वरदयाल सक्सेना"},{"poem":"जड़ें कितनी गहरीं हैं\nआँकोगी कैसे?\nफूल से?\nफल से?\nछाया से?\nउसका पता तो इसी से चलेगा\nआकाश की कितनी\nऊँचाई हमने नापी है,\nधरती पर कितनी दूर तक\nबाँहें पसारी हैं।\n\nजलहीन,सूखी,पथरीली,\nज़मीन पर खड़ा रहकर भी\nजो हरा है\nउसी की जड़ें गहरी हैं\nवही सर्वाधिक प्यार से भरा है।\n\n","author":"सर्वेश्वरदयाल सक्सेना","title":"जड़ें \/ सर्वेश्वरदयाल सक्सेना"},{"poem":"मेघ आए बड़े बन-ठन के, सँवर के ।\nआगे-आगे नाचती-गाती बयार चली \nदरवाजे-खिड़कियाँ खुलने लगीं गली-गली\nपाहुन ज्यों आए हों गाँव में शहर के ।\n\nपेड़ झुक झाँकने लगे गरदन उचकाए\nआँधी चली, धूल भागी घाघरा उठाए\nबाँकी चितवन उठा नदी, ठिठकी, घूँघट सरके ।\n\nबूढ़े़ पीपल ने आगे बढ़ कर जुहार की\n‘बरस बाद सुधि लीन्ही’\nबोली अकुलाई लता ओट हो किवार की\nहरसाया ताल लाया पानी परात भर के ।\n\nक्षितिज अटारी गदराई दामिनि दमकी\n‘क्षमा करो गाँठ खुल गई अब भरम की’\nबाँध टूटा झर-झर मिलन अश्रु ढरके\nमेघ आए बड़े बन-ठन के, सँवर के ।\n\n","author":"सर्वेश्वरदयाल सक्सेना","title":"मेघ आए \/ सर्वेश्वरदयाल सक्सेना"},{"poem":"चिडि़या को लाख समझाओ\nकि पिंजड़े के बाहर\nधरती बहुत बड़ी है, निर्मम है,\nवहाँ हवा में उन्हेंर\nअपने जिस्मब की गंध तक नहीं मिलेगी।\nयूँ तो बाहर समुद्र है, नदी है, झरना है,\nपर पानी के लिए भटकना है,\nयहाँ कटोरी में भरा जल गटकना है।\nबाहर दाने का टोटा है,\nयहाँ चुग्गाह मोटा है।\nबाहर बहेलिए का डर है,\nयहाँ निर्द्वंद्व कंठ-स्व र है।\nफिर भी चिडि़या \nमुक्ति का गाना गाएगी,\nमारे जाने की आशंका से भरे होने पर भी,\nपिंजरे में जितना अंग निकल सकेगा, निकालेगी,\nहरसूँ ज़ोर लगाएगी\nऔर पिंजड़ा टूट जाने या खुल जाने पर उड़ जाएगी।\n\n","author":"सर्वेश्वरदयाल सक्सेना","title":"मुक्ति की आकांक्षा \/ सर्वेश्वरदयाल सक्सेना"},{"poem":"आकाश का साफ़ा बाँधकर\nसूरज की चिलम खींचता\nबैठा है पहाड़,\nघुटनों पर पड़ी है नही चादर-सी,\nपास ही दहक रही है\nपलाश के जंगल की अँगीठी\nअंधकार दूर पूर्व में\nसिमटा बैठा है भेड़ों के गल्‍ले-सा।\n\nअचानक- बोला मोर।\nजैसे किसी ने आवाज़ दी-\n'सुनते हो'।\nचिलम औंधी\nधुआँ उठा-\nसूरज डूबा\nअंधेरा छा गया।\n\n","author":"सर्वेश्वरदयाल सक्सेना","title":"शाम-एक किसान \/ सर्वेश्वरदयाल सक्सेना"},{"poem":"अब मैं सूरज को नहीं डूबने दूंगा।\nदेखो मैंने कंधे चौड़े कर लिये हैं\nमुट्ठियाँ मजबूत कर ली हैं \nऔर ढलान पर एड़ियाँ जमाकर \nखड़ा होना मैंने सीख लिया है।\n\nघबराओ मत \nमैं क्षितिज पर जा रहा हूँ।\nसूरज ठीक जब पहाडी से लुढ़कने लगेगा\nमैं कंधे अड़ा दूंगा\nदेखना वह वहीं ठहरा होगा।\n\nअब मैं सूरज को नही डूबने दूँगा।\nमैंने सुना है उसके रथ में तुम हो\nतुम्हें मैं उतार लाना चाहता हूं\nतुम जो स्वाधीनता की प्रतिमा हो\nतुम जो साहस की मूर्ति हो\nतुम जो धरती का सुख हो\nतुम जो कालातीत प्यार हो\nतुम जो मेरी धमनी का प्रवाह हो\nतुम जो मेरी चेतना का विस्तार हो\nतुम्हें मैं उस रथ से उतार लाना चाहता हूं।\n\nरथ के घोड़े \nआग उगलते रहें\nअब पहिये टस से मस नही होंगे\nमैंने अपने कंधे चौड़े कर लिये है।\n\nकौन रोकेगा तुम्हें\nमैंने धरती बड़ी कर ली है\nअन्न की सुनहरी बालियों से\nमैं तुम्हें सजाऊँगा \nमैंने सीना खोल लिया है\nप्यार के गीतो में मैं तुम्हे गाऊँगा\nमैंने दृष्टि बड़ी कर ली है\nहर आँखों में तुम्हें सपनों सा फहराऊँगा।\n\nसूरज जायेगा भी तो कहाँ\nउसे यहीं रहना होगा\nयहीं हमारी सांसों में\nहमारी रगों में\nहमारे संकल्पों में\nहमारे रतजगों में\nतुम उदास मत होओ\nअब मैं किसी भी सूरज को\nनही डूबने दूंगा।\n\n","author":"सर्वेश्वरदयाल सक्सेना","title":"सूरज को नही डूबने दूंगा \/ सर्वेश्वरदयाल सक्सेना"},{"poem":"जब सब बोलते थे\nवह चुप रहता था,\nजब सब चलते थे\nवह पीछे हो जाता था,\nजब सब खाने पर टूटते थे\nवह अलग बैठा टूँगता रहता था,\nजब सब निढाल हो सो जाते थे\nवह शून्य में टकटकी लगाए रहता था\nलेकिन जब गोली चली\nतब सबसे पहले\nवही मारा गया।\n\n","author":"सर्वेश्वरदयाल सक्सेना","title":"पिछड़ा आदमी \/ सर्वेश्वरदयाल सक्सेना"},{"poem":"जब सब बोलते थे\nवह चुप रहता था\nजब सब चलते थे\nवह पीछे हो जाता था\nजब सब खाने पर टूटते थे\nवह अलग बैठा टूँगता रहता था\nजब सब निढाल हो सो जाते थे\nवह शून्य में टकटकी लगाए रहता था\nलेकिन जब गोली चली\nतब सबसे पहले\nवही मारा गया\n\nइब्नबतूता पहन के जूता\nनिकल पड़े तूफान में\nथोड़ी हवा नाक में घुस गई\nघुस गई थोड़ी कान में\n\nकभी नाक को, कभी कान को\nमलते इब्नबतूता\nइसी बीच में निकल पड़ा\nउनके पैरों का जूता\n\nउड़ते उड़ते जूता उनका\nजा पहुँचा जापान में\nइब्नबतूता खड़े रह गये\nमोची की दुकान में\n\n","author":"सर्वेश्वरदयाल सक्सेना","title":"बतूता का जूता \/ सर्वेश्वरदयाल सक्सेना"},{"poem":"मैंने तुम्हारे दुख से अपने को जोड़ा\nऔर -\nऔर अकेला हो गया ।\nमैंने तुम्हारे सुख से\nअपने को जोड़ा\nऔर -\nऔर छोटा हो गया ।\nमैंने सुख-दुख से परे\nअपने को तुम से जोड़ा\nऔर -\nऔर अर्थहीन हो गया ।\n\n","author":"सर्वेश्वरदयाल सक्सेना","title":"रिश्ते की खोज \/ सर्वेश्वरदयाल सक्सेना"},{"poem":"नए साल की शुभकामनाएँ!\nखेतों की मेड़ों पर धूल भरे पाँव को\nकुहरे में लिपटे उस छोटे से गाँव को\nनए साल की शुभकामनाएं! \n\nजाँते के गीतों को बैलों की चाल को\nकरघे को कोल्हू को मछुओं के जाल को\nनए साल की शुभकामनाएँ!\n\nइस पकती रोटी को बच्चों के शोर को\nचौंके की गुनगुन को चूल्हे की भोर को\nनए साल की शुभकामनाएँ!\n\nवीराने जंगल को तारों को रात को\nठंडी दो बंदूकों में घर की बात को\nनए साल की शुभकामनाएँ!\n\nइस चलती आँधी में हर बिखरे बाल को\nसिगरेट की लाशों पर फूलों से ख़याल को\nनए साल की शुभकामनाएँ!\n\nकोट के गुलाब और जूड़े के फूल को\nहर नन्ही याद को हर छोटी भूल को\nनए साल की शुभकामनाएँ!\n\nउनको जिनने चुन-चुनकर ग्रीटिंग कार्ड लिखे\nउनको जो अपने गमले में चुपचाप दिखे\nनए साल की शुभकामनाएँ!\n\n","author":"सर्वेश्वरदयाल सक्सेना","title":"नए साल की शुभकामनाएं ! \/ सर्वेश्वरदयाल सक्सेना"},{"poem":"विपदाएँ आते ही,\nखुलकर तन जाता है\nहटते ही\nचुपचाप सिमट ढीला होता है;\nवर्षा से बचकर\nकोने में कहीं टिका दो,\nप्‍यार एक छाता है\nआश्रय देता है गीला होता है।\n\n","author":"सर्वेश्वरदयाल सक्सेना","title":"प्‍यार:एक छाता \/ सर्वेश्वरदयाल सक्सेना"},{"poem":"रंग तरबूजे का\nमहक खरबूजे की!\n\nरो-गाकर आजादी लाए\nपहन लंगोटी खादी,\nचार कदम भी चल नहीं पाए\nइतनी चढ़ गई बादी\n\nरंग तरबूजे का\nमहक खरबूजे की!\n\nअमरीका में डांस करें\nऔ’ रूस में मारें कुश्ती\nदेखो अपने नेताओं की\nयारों धींगा मुश्ती।\n\nरंग तरबूजे का\nमहक खरबूजे की\n\n","author":"सर्वेश्वरदयाल सक्सेना","title":"रंग तरबूजे का \/ सर्वेश्वरदयाल सक्सेना"},{"poem":"घन्त मन्त दुई कौड़ी पावा\nकौड़ी लै के दिल्ली आवा,\nदिल्ली हम का चाकर कीन्ह\nदिल दिमाग भूसा भर दीन्ह,\nभूसा ले हम शेर बनावा\nओह से एक दुकान चलावा,\nदेख दुकान सब किहिन प्रणाम\nनेता बनेन कमाएन नाम,\nनाम दिहिस संसद में सीट\nओह पर बैट के कीन्हा बीट,\nबीट देख छाई खुशिहाली\nजनता हंसेसि बजाइस ताली,\nताली से ऐसी मति फिरी\nपुरानी दीवार उठी\nनई दीवार गिरी।\n\n","author":"सर्वेश्वरदयाल सक्सेना","title":"घन्त मन्त दुई कौड़ी पावा \/ सर्वेश्वरदयाल सक्सेना"},{"poem":"भेड़िए की आंखें सुर्ख हैं।\n\nउसे तबतक घूरो\n\nजब तक तुम्हारी आंखें\n\nसुर्ख न हो जाएं।\n\nऔर तुम कर भी क्या सकते हो\n\nजब वह तुम्हारे सामने हो?\n\n","author":"सर्वेश्वरदयाल सक्सेना","title":"भेड़िए की आंखें सुर्ख हैं \/ सर्वेश्वरदयाल सक्सेना"},{"poem":"जब भी\n\nभूख से लड़ने\n\nकोई खड़ा हो जाता है\n\nसुन्दर दीखने लगता है।\n\nझपटता बाज,\n\nफन उठाए सांप,\n\nदो पैरों पर खड़ी\n\nकांटों से नन्ही पत्तियां खाती बकरी,\n\nदबे पांव झाड़ियों में चलता चीता,\n\nडाल पर उलटा लटक\n\nफल कुतरता तोता,\n\nया इन सबकी जगह\n\nआदमी होता।\n\n","author":"सर्वेश्वरदयाल सक्सेना","title":"जब भी \/ सर्वेश्वरदयाल सक्सेना"},{"poem":"एक सूनी नाव\nतट पर लौट आई।\nरोशनी राख-सी\nजल में घुली, बह गई,\nबन्द अधरों से कथा\nसिमटी नदी कह गई,\nरेत प्यासी\nनयन भर लाई।\nभींगते अवसाद से\nहवा श्लथ हो गईं\nहथेली की रेख काँपी\nलहर-सी खो गई\nमौन छाया\nकहीं उतराई।\nस्वर नहीं,\nचित्र भी बहकर\nगए लग कहीं,\nस्याह पड़ते हुए जल में\nरात खोयी-सी\nउभर आई।\nएक सूनी नाव\nतट पर लौट आई।\n\n","author":"सर्वेश्वरदयाल सक्सेना","title":"एक सूनी नाव \/ सर्वेश्वरदयाल सक्सेना"},{"poem":"काँच की बन्द खिड़कियों के पीछे\nतुम बैठी हो घुटनों में मुँह छिपाए।\nक्या हुआ यदि हमारे-तुम्हारे बीच\nएक भी शब्द नहीं।\n\nमुझे जो कहना है कह जाऊँगा\nयहाँ इसी तरह अदेखा खड़ा हुआ,\nमेरा होना मात्र एक गन्ध की तरह\nतुम्हारे भीतर-बाहर भर जाएगा।\n\nक्योंकि तुम जब घुटनों से सिर उठाओगी\nतब बाहर मेरी आकृति नहीं\nयह धुंधलाती शाम\nऔर आँच पर जगी एक हल्की-सी भाप\nदेख सकोगी\nजिसे इस अंधेरे में\nतुम्हारे लिए पिघलकर\nमैं छोड़ गया होऊँगा।\n\n","author":"सर्वेश्वरदयाल सक्सेना","title":"तुम्हारे लिए \/ सर्वेश्वरदयाल सक्सेना"},{"poem":"मेरी साँसों पर मेघ उतरने लगे हैं,\nआकाश पलकों पर झुक आया है,\nक्षितिज मेरी भुजाओं में टकराता है,\nआज रात वर्षा होगी।\nकहाँ हो तुम?\n\nमैंने शीशे का एक बहुत बड़ा एक्वेरियम\nबादलों के ऊपर आकाश में बनाया है,\nजिसमें रंग-बिरंगी असंख्य मछलियाँ डाल दी हैं,\nसारा सागर भर दिया है।\nआज रात वह एक्वेरियम टूटेगा-\nबौछारे की एक-एक बूँद के साथ\nरंगीन छलियाँ गिरेंगी।\nकहाँ हो तुम?\n\nमैं तुम्हें बूँदों पर उड़ती\nधारों पर चढ़ती-उतरती\nझकोरों में दौड़ती, हाँफती,\nउन असंख्य रंगीन मछलियों को दिखाना चाहता हूँ\nजिन्हें मैंने अपने रोम-रोम की पुलक से आकार दिया है।\n\n","author":"सर्वेश्वरदयाल सक्सेना","title":"रात में वर्षा \/ सर्वेश्वरदयाल सक्सेना"},{"poem":"व्यंग्य मत बोलो।\nकाटता है जूता तो क्या हुआ \nपैर में न सही \nसिर पर रख डोलो।\nव्यंग्य मत बोलो।\n\nअंधों का साथ हो जाये तो \nखुद भी आँखें बंद कर लो\nजैसे सब टटोलते हैं \nराह तुम भी टटोलो।\nव्यंग्य मत बोलो।\n\nक्या रखा है कुरेदने में \nहर एक का चक्रव्यूह कुरेदने में \nसत्य के लिए\nनिरस्त्र टूटा पहिया ले \nलड़ने से बेहतर है\nजैसी है दुनिया\nउसके साथ होलो\nव्यंग्य मत बोलो।\n\nभीतर कौन देखता है \nबाहर रहो चिकने \nयह मत भूलो \nयह बाज़ार है \nसभी आए हैं बिकने \nराम राम कहो \nऔर माखन मिश्री घोलो।\nव्यंग्य मत बोलो।\n\n","author":"सर्वेश्वरदयाल सक्सेना","title":"व्यंग्य मत बोलो \/ सर्वेश्वरदयाल सक्सेना"},{"poem":"कितना चौड़ा पाट नदी का \nकितनी भारी शाम\nकितने खोये खोये से हम \nकितना तट निष्काम \n\nकितनी बहकी बहकी-सी \nदूरागत वंशी टेर\nकितनी टूटी-टूटी-सी \nनभ पर विहंगो की फेर \n\nकितनी सहमी सहमी-सी \nक्षिति की सुरमई पिपासा\nकितनी सिमटी सिमटी-सी \nजल पर तट तरु अभिलाषा \n\nकितनी चुप-चुप गई रोशनी \nछिप-छिप आई रात\nकितनी सिहर सिहर कर \nअधरों से फूटी दो बात \n\nचार नयन मुस्काये \nखोये भीगे फिर पथराये\nकितनी बड़ी विवशता \nजीवन की कितनी कह पाए।\n\n","author":"सर्वेश्वरदयाल सक्सेना","title":"विवशता \/ सर्वेश्वरदयाल सक्सेना"},{"poem":"नये साल की शुभकामनाएँ!\nखेतों की भेड़ों पर धूल-भरे पाँव को,\nकुहरे में लिपटे उस छोटे-से गाँव को,\nनए साल की शुभकामनाएँ!\n\nजाते के गीतों को, बैलों की चाल को,\nकरघे को, कोल्हू को, मछुओं के जाल को,\nनए साल की शुभकामनाएँ!\n\nइस पकती रोटी को, बच्चों के शोर को,\nचौंके की गुनगुन को, चूल्हे की भोर को,\nनए साल की शुभकामनाएँ!\n\nवीराने जंगल को, तारों को, रात को,\nठण्डी दो बन्दूकों में घर की बात को,\nनए साल की शुभकामनाएँ!\n\nइस चलती आँधी में हर बिखरे बाल को,\nसिगरेट की लाशों पर फूलों-से ख्याल को,\nनए साल की शुभकामनाएँ!\n\nकोट के गुलाब और जूड़े के फूल को,\nहर नन्ही याद को, हर छोटी भूल को,\nनये साल की शुभकामनाएँ!\n\nउनको जिनने चुन-चुनकर ग्रीटिंग कार्ड लिखे,\nउनको जो अपने गमले में चुपचाप दिखे,\nनये साल की शुभकामनाएँ!\n\n","author":"सर्वेश्वरदयाल सक्सेना","title":"शुभकामनाएँ \/ सर्वेश्वरदयाल सक्सेना"},{"poem":"दूर दूर तक \nसोयी पड़ी थीं पहाड़ियाँ \nअचानक टीले करवट बदलने लगे \nजैसे नींद में उठ चलने लगे।\nएक अदृश्य विराट हाथ बादलों-सा बढ़ा \nपत्थरों को निचोड़ने लगा\nनिर्झर फूट पड़े \nफिर घूम कर सबकुछ रेगिस्तान में बदल गया\n\nशांत धरती से \nअचानक आकाश चूमते \nधूल भरे बवंडर उठे \nफिर रंगीन किरणों में बदल \nधरती पर बरस कर शांत हो गए।\n\nतभी किसी\nबांस के वन में आग लग गई\nपीली लपटें उठने लगीं \nफिर धीरे-धीरे हरी होकर\nपत्तियों से लिपट गईं।\nपूरा वन असंख्य बाँसुरियों में बज उठा\nपत्तियाँ नाच-नाच कर \nपेड़ों से अलग हो \nहरे तोते बन उड़ गईं।\n\nलेकिन भीतर कहीं बहुत गहरे \nशाखों में फँसा\nबेचैन छटपटाता रहा \nएक बारहसिंहा\n\nसारा जंगल काँपता हिलता रहा\nलो वह मुक्त हो \nचौकड़ी भरता \nशून्य में विलीन हो गया \nजो धमनियों से \nअनंत तक फैला हुआ है।\n\n","author":"सर्वेश्वरदयाल सक्सेना","title":"सुरों के सहारे \/ सर्वेश्वरदयाल सक्सेना"},{"poem":"बहुत दिनों बाद मुझे धूप ने बुलाया\n\nताते जल नहा पहन श्वेत वसन आयी\nखुले लान बैठ गयी दमकती लुनायी\nसूरज खरगोश धवल गोद उछल आया।\nबहुत दिनों बाद मुझे धूप ने बुलाया।\n\nनभ के उद्यान-छत्र तले मेजः टीला,\nपड़ा हरा फूल कढ़ा मेजपोश पीला,\nवृक्ष खुली पुस्तक हर पृष्ठ फड़फड़ाया।\nबहुत दिनों बाद मुझे धूप ने बुलाया।\n\nपैरों में मखमल की जूती-सी-क्यारी,\nमेघ ऊन का गोला बुनती सुकुमारी,\nडोलती सलाई हिलता जल लहराया।\nबहुत दिनों बाद मुझे धूप ने बुलाया।\n\nबोली कुछ नहीं, एक कुसीर् की खाली,\nहाथ बढ़ा छज्जे की साया सरकाली,\nबाँह छुड़ा भागा, गिर बर्फ हुई छाया।\nबहुत दिनों बाद मुझे धूप ने बुलाया।\n\n","author":"सर्वेश्वरदयाल सक्सेना","title":"जाड़े की धूप \/ सर्वेश्वरदयाल सक्सेना"},{"poem":"(१)\n\nसूरज के साथ-साथ\nसन्ध्या के मंत्र डूब जाते थे,\nघंटी बजती थी अनाथ आश्रम में\nभूखे भटकते बच्चों के लौट आने की,\nदूर-दूर तक फैले खेतों पर,\nधुएँ में लिपटे गाँव पर,\nवर्षा से भीगी कच्ची डगर पर,\nजाने कैसा रहस्य भरा करुण अन्धकार फैल जाता था,\nऔर ऐसे में आवाज़ आती थी पिता\nतुम्हारे पुकारने की,\nमेरा नाम उस अंधियारे में\nबज उठता था, तुम्हारे स्वरों में।\nमैं अब भी हूँ\nअब भी है यह रोता हुआ अन्धकार चारों ओर\nलेकिन कहाँ है तुम्हारी आवाज़\nजो मेरा नाम भरकर\nइसे अविकल स्वरों में बजा दे।\n\n(२)\n\n'धक्का देकर किसी को\nआगे जाना पाप है'\nअत: तुम भीड़ से अलग हो गए।\n\n'महत्वाकांक्षा ही सब दुखों का मूल है'\nइसलिए तुम जहाँ थे वहीं बैठ गए।\n'संतोष परम धन है'\nमानकर तुमने सब कुछ लुट जाने दिया।\n\nपिता! इन मूल्यों ने तो तुम्हें\nअनाथ, निराश्रित और विपन्न ही बनाया,\nतुमसे नहीं, मुझसे कहती है,\nमृत्यु के समय तुम्हारे\nनिस्तेज मुख पर पड़ती यह क्रूर दारूण छाया।\n\n(३)\n\n'सादगी से रहूँगा'\nतुमने सोचा था\nअत: हर उत्सव में तुम द्वार पर खड़े रहे।\n'झूठ नहीं बोलूँगा'\nतुमने व्रत लिया था\nअत:हर गोष्ठी में तुम चित्र से जड़े रहे।\n\nतुमने जितना ही अपने को अर्थ दिया\nदूसरों ने उतना ही तुम्हें अर्थहीन समझा।\nकैसी विडम्बना है कि\nझूठ के इस मेले में\nसच्चे थे तुम\nअत:वैरागी से पड़े रहे।\n\n(४)\n\nतुम्हारी अन्तिम यात्रा में\nवे नहीं आए\nजो तुम्हारी सेवाओं की सीढ़ियाँ लगाकर\nशहर की ऊँची इमारतों में बैठ ग थे,\nजिन्होंने तुम्हारी सादगी के सिक्कों से\nभरे बाजार भड़कीली दुकानें खोल रक्खी थीं;\nजो तुम्हारे सदाचार को\nअपने फर्म का इश्तहार बनाकर\nडुगडुगी के साथ शहर में बाँट रहे थे।\n\nपिता! तुम्हारी अन्तिम यात्रा में वे नहीं आए\nवे नहीं आए\n\n","author":"सर्वेश्वरदयाल सक्सेना","title":"दिवंगत पिता के प्रति \/ सर्वेश्वरदयाल सक्सेना"},{"poem":"नरम घास पर टूट\nगिरी सूखी टहनी\nमैने तुम्हारी गोद में \nअपना मुंह छिपा लिया\n\n","author":"सर्वेश्वरदयाल सक्सेना","title":"वसंत \/ सर्वेश्वरदयाल सक्सेना"},{"poem":"घास की एक पत्ती के सम्मुख\nमैं झुक गया\nऔर मैने पाया कि\nमैं आकाश छू रहा हूँ\n\n","author":"सर्वेश्वरदयाल सक्सेना","title":"समर्पण \/ सर्वेश्वरदयाल सक्सेना"},{"poem":"पेड़ों के साथ साथ \nहिलता है सिर\nयह मौसम अब नहीं \nआये गा फिर\n\n","author":"सर्वेश्वरदयाल सक्सेना","title":"आश्रय \/ सर्वेश्वरदयाल सक्सेना"},{"poem":"आज पहली बार\nथकी शीतल हवा ने\nशीश मेरा उठा कर\nचुपचाप अपनी गोद में रक्खा,\nऔर जलते हुए मस्तक पर\nकाँपता सा हाथ रख कर कहा-\n\n\"सुनो, मैं भी पराजित हूँ\nसुनो, मैं भी बहुत भटकी हूँ\nसुनो, मेरा भी नहीं कोई\nसुनो, मैं भी कहीं अटकी हूँ\nपर न जाने क्यों\nपराजय नें मुझे शीतल किया\nऔर हर भटकाव ने गति दी;\nनहीं कोई था\nइसी से सब हो गए मेरे\nमैं स्वयं को बाँटती ही फिरी\nकिसी ने मुझको नहीं यति दी\"\n\nलगा मुझको उठा कर कोई खडा कर गया\nऔर मेरे दर्द को मुझसे बड़ा कर गया।\nआज पहली बार।\n\n","author":"सर्वेश्वरदयाल सक्सेना","title":"आज पहली बार \/ सर्वेश्वरदयाल सक्सेना"},{"poem":"चित्रकार जगदीश स्वामीनाथन के प्रति स्नेह और श्रद्धा के साथ\n\nचमक है पसीने की\nकसी हुई मांसपेशियों पर,\nचमक है ख़्वाबों की\nतनी हुई भृकुटी पर ।\nचमक सुर्ख, तपे लोहे की घन में,\nचमक बहते नाले की\nशांत सोये वन में ।\nउसी चमक के सहारे मैं जिऊँगा\nहर हादसे में आए ज़ख़्मों को सिऊँगा |\n\n","author":"सर्वेश्वरदयाल सक्सेना","title":"चमक \/ सर्वेश्वरदयाल सक्सेना"},{"poem":"चित्रकार जगदीश स्वामीनाथन के प्रति स्नेह और श्रद्धा के साथ\n\nभय से मुक्त किया तुमने\nपर आशंका से नहीं ।\nजाने कब पहाड़ यह,\nसंतुलन बिगड़े\nजा अतल में समाए\nया फिर महाशून्य में\nविलय हो जाए -\nजिसे मैं अपनी छाती पर ढो रहा हूँ |\nजिसके लिए निर्मल पारदर्शी जल\nहो रहा हूँ |\n\n","author":"सर्वेश्वरदयाल सक्सेना","title":"पहाड़ \/ सर्वेश्वरदयाल सक्सेना"},{"poem":"चित्रकार जगदीश स्वामीनाथन के प्रति स्नेह और श्रद्धा के साथ\n\nफैले हरे पर\nक्यों सिमटी पीली रेखा -\nमैंने ख़ुद को\nतुम्हारी आँखों में देखा |\nबाल मैं नहीं हूँ\nलहराते धान का खेत में\nजो कलगी बन जाऊँ\nदृश्य जगत का सेत-मेत में\nडंठल हूँ\nइधर लेटा, उधर देता हूँ,\nचारा हूँ पशुओं का\nमत कहो प्रणेता हूँ |\n\n","author":"सर्वेश्वरदयाल सक्सेना","title":"हरा और पीला \/ सर्वेश्वरदयाल सक्सेना"},{"poem":"चित्रकार जगदीश स्वामीनाथन के प्रति स्नेह और श्रद्धा के साथ\n\nजितनी रंगीन चिड़ियाँ थीं मुझमें\nसब उड़ गईं\nजाने किन तरुओं गिरि-शिखरों से\nजुड़ गईं\nसूना नहीं हूँ मैं फिर भी ओ चितेरे,\nराग बन कर के\nसच मुझ में ही निचुड़ गईं |\n\n","author":"सर्वेश्वरदयाल सक्सेना","title":"चिड़िया \/ सर्वेश्वरदयाल सक्सेना"},{"poem":"उठो, कब तक बैठी रहोगी\nइस तरह अनमनी\nचलो घूम आएँ।\n\nतुम अपनी बरसाती डाल लो\nमैं छाता खोल लेता हूँ\nबादल – \nवह तो भीतर बरस रहे हैं\nझीसियाँ पड़नी शुरु हो गई हैं\nजब झमाझम बरसने लगेंगे\nकिसी पेड़ के नीचे खड़े हो जाएँगे\nपेड़ – \nउग नहीं रहा है तेज़ी से\nहमारी-तुम्हारी हथेलियों के बीच\nथोड़ी देर में देखना, यह एक\nछतनार दरख़्त में बदल जाएगा ।\nऔर कसकर पकड़ लो मेरा हाथ\nअपने हाथों से\nउठो, हथेलियों को गर्म होने दो\n\nइस हैरत से क्या देखती हो?\nमैं भीग रहा हूँ\nतुम अगर यूँ ही बैठी रहोगी\nतो मैं भी भीग-भीगकर\nतुम्हें भिगो दूँगा।\nअच्छा छोड़ो\nनहीं भीगते\nतुम भीगने से डरती हो न!\n\nउठो,  देखो हवा\nकितनी शीतल है\nऔर चाँदनी कितनी झीनी, तरल, पारदर्शी,\nरास्ता जैसे बाहर से मुड़कर\nहमारी धमनियों के जंगल में\nचला जा रहा है ।\nउठो घूम आएँ\nकब तक बैठी रहोगी\nइस तरह अनमनी ।\n\nइस जंगल की \nएक ख़ास बात है\nयहाँ चाँद की किरणें\nऊपर से छनकर\nदरख़्तों के नीचे नहीं आतीं,\nनीचे से छनकर ऊपर\nआकाश में जाती हैं।\nअपने पैरों के नाखूनों को देखो\nकितने चाँद जगमगा रहे हैं।\n\nपैर उठाते ही\nशीतल हवा लिपट जाएगी\nमैं चंदन हुआ जा रहा हूँ\nतुम्हारी चुप्पी के पहाड़ों से\nखुद को रगड़कर\nतुम्हारी त्वचा पर फैल जाउंगा।\nअच्छा जाने दो\nत्वचा पर चंदन  का\nसूख जाना तुम्हें पसंद नहीं!\n\nफिर भी उठो तो\nठंडी रेत है चारों तरफ\nतलुओं को गुदगुदाएगी, चूमेगी,\nतुम खिलखिला उठोगी।\nकब तक बैठी रहोगी\nइस तरह अनमनी।\n\nयह रेत\nमैंने चूर-चूर होकर\nतुम्हारी राह में बिछाई है।\nतुम जितनी दूर चाहना\nइस पर चली जाना\nऔर देखना \nएक भी कण तुम्हारे\nपैरों से लिपटा नहीं रहेगा\nस्मृति के लिए भी नहीं।\n\n\nउठो, कब तक बैठी रहोगी\nइस तरह अनमनी\nचलो घूम आएं।\n\n","author":"सर्वेश्वरदयाल सक्सेना","title":"चलो घूम आयें \/ सर्वेश्वरदयाल सक्सेना"},{"poem":"कुछ देर और बैठो –\nअभी तो रोशनी की सिलवटें हैं\nहमारे बीच।\n\nशब्दों के जलते कोयलों की आँच\nअभी तो तेज़ होनी शुरु हुई है\nउसकी दमक\nआत्मा तक तराश देनेवाली\nअपनी मुस्कान पर\nमुझे देख लेने दो\n\nमैं जानता हूँ\nआँच और रोशनी से\nकिसी को रोका नहीं जा सकता\nदीवारें खड़ी करनी होती हैं\nऐसी दीवार जो किसी का घर हो जाए।\n\nकुछ देर और बैठो – \nदेखो पेड़ों की परछाइयाँ तक\nअभी उनमें लय नहीं हुई हैं\nऔर एक-एक पत्ती\nअलग-अलग दीख रही है।\n\nकुछ देर और बैठो – \nअपनी मुस्कान की यह तेज़ धार\nरगों को चीरती हुई\nमेरी आत्मा तक पहुँच जाने दो\nऔर उसकी एक ऐसी फाँक कर आने दो\nजिसे मैं अपने एकांत में\nशब्दों के इन जलते कोयलों पर\nलाख की तरह पिघला-पिघलाकर\nनाना आकृतियाँ बनाता रहूँ\nऔर अपने सूनेपन को \nतुमसे सजाता रहूँ।\n\nकुछ देर और बैठो –\nऔर एकटक मेरी ओर देखो\nकितनी बर्फ मुझमें गिर रही है।\nइस निचाट मैदान में\nहवाएँ कितनी गुर्रा रही हैं\nऔर हर परिचित कदमों की आहट\nकितनी अपरिचित और हमलावर होती जा रही है।\n\nकुछ देर और बैठो – \nइतनी देर तो ज़रूर ही\nकि जब तुम घर पहुँचकर\nअपने कपड़े उतारो\nतो एक परछाईं दीवार से सटी देख सको\nऔर उसे पहचान भी सको।\n\nकुछ देर और बैठो\nअभी तो रोशनी की सिलवटें हैं\nहमारे बीच।\nउन्हें हट तो जाने दो  - \nशब्दों के इन जलते कोयलों पर\nगिरने तो दो\nसमिधा की तरह\nमेरी एकांत\nसमर्पित\nखामोशी!\n\n","author":"सर्वेश्वरदयाल सक्सेना","title":"एक छोटी सी मुलाकात \/ सर्वेश्वरदयाल सक्सेना"},{"poem":"हँसा ज़ोर से जब, तब दुनिया\nबोली इसका पेट भरा है\n\nऔर फूट कर रोया जब\nतब बोली नाटक है नखरा है\n\nजब गुमसुम रह गया, लगाई\nतब उसने तोहमत घमंड की\nकभी नहीं वह समझी इसके\nभीतर कितना दर्द भरा है\n\nदोस्त कठिन है यहाँ किसी को भी\nअपनी पीड़ा समझाना\nदर्द उठे तो, सूने पथ पर\nपाँव बढ़ाना, चलते जाना\n\n","author":"सर्वेश्वरदयाल सक्सेना","title":"हँसा ज़ोर से जब \/ सर्वेश्वरदयाल सक्सेना"},{"poem":"चींटियाँ अंडे उठाकर जा रही हैं,\nऔर चिड़ियाँ नीड़ को चारा दबाए,\nधान पर बछड़ा रंभाने लग गया है,\nटकटकी सूने विजन पथ पर लगाए,\nथाम आँचल,थका बालक रो उठा है,\nहै खड़ी माँ शीश का गट्ठर गिराए,\nबाँह दो चमकारती–सी बढ़ रही है,\nसाँझ से कह दो बुझे दीपक जलाये।\nशोर डैनों में छिपाने के लिए अब,\nशोर माँ की गोद जाने के लिए अब,\nशोर घर-घर नींद रानी के लिए अब,\nशोर परियों की कहानी के लिए अब,\nएक मैं ही हूँ कि मेरी सांझ चुप है,\nएक मेरे दीप में ही बल नहीं है,\nएक मेरी खाट का विस्तार नभ सा,\nक्योंकि मेरे शीश पर आँचल नहीं है।\n\n","author":"सर्वेश्वरदयाल सक्सेना","title":"माँ की याद \/ सर्वेश्वरदयाल सक्सेना"},{"poem":"पाठशाला खुला दो महाराज\nमोर जिया पढ़ने को चाहे!\n\nआम का पेड़ ये\nठूंठे का ठूंठा\nकाला हो गया\nहमरा अंगूठा\n\nयह कालिख हटा दो महाराज\nमोर जिया लिखने को चाहे\nपाठशाला खुला दो महाराज\nमोर जिया पढ़ने को चाहे!\n\n’ज’ से जमींदार\n’क’ से कारिन्दा\nदोनों खा रहे\nहमको जिन्दा\n\nकोई राह दिखा दो महाराज\nमोर जिया बढ़ने को चाहे\nपाठशाला खुला दो महाराज\nमोर जिया पढ़ने को चाहे!\n\nअगुनी भी यहाँ\nज्ञान बघारे\nपोथी बांचे\nमन्तर उचारे\n\nउनसे पिण्ड छुड़ा दो महाराज\nमोर जिया उड़ने को चाहे\nपाठशाला खुला दो महाराज\nमोर जिया पढ़ने को चाहे!\n\n","author":"सर्वेश्वरदयाल सक्सेना","title":"पाठशाला खुला दो महाराज \/ सर्वेश्वरदयाल सक्सेना"},{"poem":"जब-जब सिर उठाया\nजब-जब सिर उठाया\nअपनी चौखट से टकराया।\nमस्तक पर लगी चोट,\nमन में उठी कचोट,\n\nअपनी ही भूल पर मैं,\nबार-बार पछताया।\nजब-जब सिर उठाया\nअपनी चौखट से टकराया।\n\nदरवाजे घट गए या\nमैं ही बडा हो गया,\nदर्द के क्षणों मेंकुछ\nसमझ नहीं पाया।\nजब-जब सिर उठाया\nअपनी चौखट से टकराया।\n\n'शीश झुका आओ बोला\nबाहर का आसमान,\n'शीश झुका आओ बोली\nभीतर की दीवारें,\nदोनों ने ही मुझे\nछोटा करना चाहा,\nबुरा किया मैंने जो\nयह घर बनाया।\n\nजब-जब सिर उठाया\nअपनी चौखट से टकराया।\n\n","author":"सर्वेश्वरदयाल सक्सेना","title":"जब-जब सिर उठाया \/ सर्वेश्वरदयाल सक्सेना"},{"poem":"यदि तुम्हारे घर के\nएक कमरे में आग लगी हो\nतो क्या तुम\nदूसरे कमरे में सो सकते हो?\nयदि तुम्हारे घर के एक कमरे में\nलाशें सड़ रहीं हों\nतो क्या तुम\nदूसरे कमरे में प्रार्थना कर सकते हो?\nयदि हाँ\nतो मुझे तुम से\nकुछ नहीं कहना है।\n\nदेश कागज पर बना\nनक्शा नहीं होता\nकि एक हिस्से के फट जाने पर\nबाकी हिस्से उसी तरह साबुत बने रहें\nऔर नदियां, पर्वत, शहर, गांव\nवैसे ही अपनी-अपनी जगह दिखें\nअनमने रहें।\nयदि तुम यह नहीं मानते\nतो मुझे तुम्हारे साथ\nनहीं रहना है।\n\nइस दुनिया में आदमी की जान से बड़ा\nकुछ भी नहीं है\nन ईश्वर\nन ज्ञान\nन चुनाव\nकागज पर लिखी कोई भी इबारत\nफाड़ी जा सकती है\nऔर जमीन की सात परतों के भीतर\nगाड़ी जा सकती है।\n\nजो विवेक\nखड़ा हो लाशों को टेक\nवह अंधा है\nजो शासन\nचल रहा हो बंदूक की नली से\nहत्यारों का धंधा है\nयदि तुम यह नहीं मानते\nतो मुझे\nअब एक क्षण भी\nतुम्हें नहीं सहना है।\n\nयाद रखो\nएक बच्चे की हत्या\nएक औरत की मौत\nएक आदमी का\nगोलियों से चिथड़ा तन\nकिसी शासन का ही नहीं\nसम्पूर्ण राष्ट्र का है पतन।\n\nऐसा खून बहकर\nधरती में जज्ब नहीं होता\nआकाश में फहराते झंडों को\nकाला करता है।\nजिस धरती पर\nफौजी बूटों के निशान हों\nऔर उन पर\nलाशें गिर रही हों\nवह धरती\nयदि तुम्हारे खून में\nआग बन कर नहीं दौड़ती\nतो समझ लो\nतुम बंजर हो गये हो-\nतुम्हें यहां सांस लेने तक का नहीं है अधिकार\nतुम्हारे लिए नहीं रहा अब यह संसार।\n\nआखिरी बात\nबिल्कुल साफ\nकिसी हत्यारे को\nकभी मत करो माफ\nचाहे हो वह तुम्हारा यार\nधर्म का ठेकेदार,\nचाहे लोकतंत्र का\nस्वनामधन्य पहरेदार।\n\n","author":"सर्वेश्वरदयाल सक्सेना","title":"देश कागज पर बना नक्शा नहीं होता \/ सर्वेश्वरदयाल सक्सेना"},{"poem":"काम न मिलने पर\nअपने तीन भूखे बच्चों को लेकर\nकूद पड़ी हंजूरी कुएँ में\nकुएँ का पानी ठंडा था।\n\nबच्चों की लाश के साथ\nनिकाल ली गई हंजूरी कुएँ से\nबाहर की हवा ठंडी थी।\n\nहत्या और आत्महत्या के अभियोग में\nखड़ी थी हंजूरी अदालत में\nअदालत की दीवारें ठंडी थीं।\n\nफिर जेल में पड़ी रही \nहंजूरी पेट पालती\nजेल का आकाश ठंडा था।\n\nलेकिन आज अब वह जेल के बाहर है\nतब पता चला है\nकि सब-कुछ ठंडा ही नहीं था-\n\nसड़ा हुआ था\nसड़ा हुआ है\nसड़ा हुआ रहेगा\n\n","author":"सर्वेश्वरदयाल सक्सेना","title":"कूद पड़ी हंजूरी कुएँ में \/ सर्वेश्वरदयाल सक्सेना"},{"poem":"जारी है-जारी है\nअभी लड़ाई जारी है।\n\nयह जो छापा तिलक लगाए और जनेऊंधारी है\nयह जो जात पांत पूजक है यह जो भ्रष्टाचारी है\nयह जो भूपति कहलाता है जिसकी साहूकारी है\nउसे मिटाने और बदलने की करनी  तैयारी है।\n\nयह जो तिलक मांगता है, लडके की धौंस जमाता है\nकम दहेज पाकर लड़की का जीवन नरक बनाता है\nपैसे के बल पर यह जो अनमोल ब्याह रचाता है\nयह जो अन्यायी है सब कुछ ताकत से हथियाता है\nउसे मिटाने और बदलने की करनी तैयारी है।\n\nयह जो काला धन फैला है, यह जो चोरबाजारी हैं\nसत्ता पाँव चूमती जिसके यह जो सरमाएदारी है\nयह जो यम-सा नेता है, मतदाता की लाचारी है\nउसे मिटाने और बदलने की करनी तैयारी है।\n\nजारी है-जारी है\nअभी लड़ाई जारी है।\n\n","author":"सर्वेश्वरदयाल सक्सेना","title":"लड़ाई जारी है \/ सर्वेश्वरदयाल सक्सेना"}]
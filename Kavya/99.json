[{"title":"जंगल के राजा ! \/ भवानीप्रसाद मिश्र","author":"भवानीप्रसाद मिश्र","poem":"जंगल के राजा, सावधान!\nओ मेरे राजा, सावधान!\nकुछ अशुभ शकुन हो रहे आज l \nजो दूर शब्द सुन पड़ता है,\nवह मेरे जी में गड़ता है,\nरे इस हलचल पर पड़े गाज l \nये यात्री या कि किसान नहीं,\nउनकी-सी इनकी बान नहीं,\nचुपके चुपके यह बोल रहे । \nयात्री होते तो गाते तो,\nआगी थोड़ी सुलगाते तो,\nये तो कुछ विष-सा बोल रहे । \nवे एक एक कर बढ़ते हैं,\nलो सब झाड़ों पर चढ़ते हैं,\nराजा! झाड़ों पर है मचान । \nजंगलके राजा, सावधान!\nओ मेरे राजा, सावधान!\nराजा गुस्से में मत आना,\nतुम उन लोगों तक मत जाना;\nवे सब-के-सब हत्यारे हैं । \nवे दूर बैठकर मारेंगे,\nतुमसे कैसे वे हारेंगे,\nमाना, नख तेज़ तुम्हारे हैं । \n\"ये मुझको खाते नहीं कभी,\nफिर क्यों मारेंगे मुझे अभी?\"\nतुम सोच नहीं सकते राजा । \nतुम बहुत वीर हो, भोले हो,\nतुम इसीलिए यह बोले हो,\nतुम कहीं सोच सकते राजा । \nये भूखे नहीं पियासे हैं,\nवैसे ये अच्छे खासे हैं,\nहै 'वाह वाह' की प्यास इन्हें । \nये शूर कहे जायँगे तब,\nऔर कुछ के मन भाएँगे तब,\nहै चमड़े की अभिलाष इन्हें,\nये जग के, सर्व-श्रेष्ठ प्राणी,\nइनके दिमाग़, इनके वाणी,\nफिर अनाचार यह मनमाना!\nराजा, गुस्से में मत आना,\nतुम उन लोगों तक मत जाना ।\n\n"},{"title":"निरापद कोई नहीं है \/ भवानीप्रसाद मिश्र","author":"भवानीप्रसाद मिश्र","poem":"ना निरापद कोई नहीं है\nन तुम, न मैं, न वे\nन वे, न मैं, न तुम\nसबके पीछे बंधी है दुम आसक्ति की!\n\nआसक्ति के आनन्द का छंद ऐसा ही है\nइसकी दुम पर \nपैसा है!\n\nना निरापद कोई नहीं है\nठीक आदमकद कोई नहीं है\nन मैं, न तुम, न वे\nन तुम, न मैं, न वे\n\nकोई है कोई है कोई है \nजिसकी ज़िंदगी \nदूध की धोई है\n\nना, दूध किसी का धोबी नहीं है\nहो तो भी नहीं है!\n\n"},{"title":"पुकार कर \/ भवानीप्रसाद मिश्र","author":"भवानीप्रसाद मिश्र","poem":"मुझे कोई हवा पुकार रही है\nकि घर के बाहर निकलो\nतुम्हारे बाहर आए बिना\nएक समूची जाति एक समूची संस्कृति\nहार रही है\n\nमुझे कोई हवा पुकार रही है।\nसोचता हूँ सुनने की शक्ति बची है\nतो चल पड़ने की भी मिल जाएगी\nअकेला भी निकल पड़ा पुकार कर\nतो धरती हिल जाएगी।\n\n"},{"title":"अन्दाज़ \/ भवानीप्रसाद मिश्र","author":"भवानीप्रसाद मिश्र","poem":"अन्दाज़ लग जाता है\nकि घिरने वाले हैं बादल\nफटने वाला है आसमान\n\nख़त्म हो जाने वाला है\nअस्तित्व\nसूर्य का\n\nइसी तरह\nसुनाई पड़ जाता है स्वर\nपरिवर्तन के तूर्य का\n\nकि छँटने वाले हैं बादल\nसाफ़ हो जाने वाला है फिर\nआसमान\n\nऔर गान\nफिर गूँजने वाले हैं\nपंछियों के और हमारे!\n\n"},{"title":"अपने आप में \/ भवानीप्रसाद मिश्र","author":"भवानीप्रसाद मिश्र","poem":"अपने आप में\nएक ओछी चीज़ है समय\nचीज़ों को तोड़ने वाला\n\nमिटाने वाला बने-बनाए\nमहलों मकानों\nदेशों मौसमों\n\nऔर ख़यालों को\nमगर आज सुबह से\nपकड़ लिए हैं मैंने\n\nइस ओछे आदमी के कान\nऔर वह मुझे\nबेमन से ही सही\n\nमज़ा दे रहा है\nदस-पन्द्रह मिनिट\nसुख से बैठकर अकेले में\n\nमैंने चाय भी पी है\nलगभग घण्टे-भर\nनमिता को\n\nजी खोलकर\nपढाई है गीता\nलगभग इतनी ही देर तक\n\nगोड़ी हैं फूलों की क्यारियाँ\nबाँधा है फिर से\nऊँचे पर\n\nगिरा हुआ\nचमेली का क्षुप\nऔर\n\nअब सोचता हूँ\nदोपहर होने पर\nबच्चों के साथ\n\nबहुत दिनों में\nबैठकर चौके में\nभोजन करूँगा\n\nहसूँगा बोलूँगा उनसे\nजो लगभग\nसहमे-सहमे से\n\nघूमते रहते हैं आजकल\nमेरी बीमारी के कारण\nऔर फिर\n\nसो जाऊँगा दो घण्टे\nसमय अपने बस-भर\nइस सबके बीच भी\n\nमिटाता रहा होगा\nचाय बनाने वाली\nमेरी पत्नी को\n\nगीता पढ़ने वाली\nमेरी बेटी को\nचमेली के क्षुप को\n\nऔर मुझको भी\nमगर मैं\nइस सारे अन्तराल में\n\nपकड़े रहा हूँ\nइस ओछे आदमी के कान\nऔर बेमन से ही सही\nदेना पड़ा है उसे\nहम सबको मज़ा!\n\n"},{"title":"घर की याद \/ भवानीप्रसाद मिश्र","author":"भवानीप्रसाद मिश्र","poem":"आज पानी गिर रहा है,\nबहुत पानी गिर रहा है,\nरात भर गिरता रहा है,\nप्राण मन घिरता रहा है,\n\nअब सवेरा हो गया है,\nकब सवेरा हो गया है,\nठीक से मैंने न जाना,\nबहुत सोकर सिर्फ़ माना—\n\nक्योंकि बादल की अँधेरी,\nहै अभी तक भी घनेरी,\nअभी तक चुपचाप है सब,\nरातवाली छाप है सब,\n\nगिर रहा पानी झरा-झर,\nहिल रहे पत्ते हरा-हर,\nबह रही है हवा सर-सर,\nकाँपते हैं प्राण थर-थर,\n\nबहुत पानी गिर रहा है,\nघर नज़र में तिर रहा है,\nघर कि मुझसे दूर है जो,\nघर खुशी का पूर है जो,\n\nघर कि घर में चार भाई,\nमायके में बहिन आई,\nबहिन आई बाप के घर,\nहाय रे परिताप के घर!\n\nआज का दिन दिन नहीं है,\nक्योंकि इसका छिन नहीं है,\nएक छिन सौ बरस है रे,\nहाय कैसा तरस है रे,\n\nघर कि घर में सब जुड़े है,\nसब कि इतने कब जुड़े हैं,\nचार भाई चार बहिनें,\nभुजा भाई प्यार बहिनें,\n\nऔर माँ‍ बिन-पढ़ी मेरी,\nदुःख में वह गढ़ी मेरी\nमाँ कि जिसकी गोद में सिर,\nरख लिया तो दुख नहीं फिर,\n\nमाँ कि जिसकी स्नेह-धारा,\nका यहाँ तक भी पसारा,\nउसे लिखना नहीं आता,\nजो कि उसका पत्र पाता।\n\nऔर पानी गिर रहा है,\nघर चतुर्दिक घिर रहा है,\nपिताजी भोले बहादुर,\nवज्र-भुज नवनीत-सा उर,\n\nपिताजी जिनको बुढ़ापा,\nएक क्षण भी नहीं व्यापा,\nजो अभी भी दौड़ जाएँ,\nजो अभी भी खिल-खिलाएँ,\n\nमौत के आगे न हिचकें,\nशेर के आगे न बिचकें,\nबोल में बादल गरजता,\nकाम में झंझा लरजता,\n\nआज गीता पाठ करके,\nदंड दो सौ साठ करके,\nखूब मुगदर हिला लेकर,\nमूठ उनकी मिला लेकर,\n\nजब कि नीचे आए होंगे,\nनैन जल से छाए होंगे,\nहाय, पानी गिर रहा है,\nघर नज़र में तिर रहा है,\n\nचार भाई चार बहिनें,\nभुजा भाई प्यार बहिने,\nखेलते या खड़े होंगे,\nनज़र उनको पड़े होंगे।\n\nपिताजी जिनको बुढ़ापा,\nएक क्षण भी नहीं व्यापा,\nरो पड़े होंगे बराबर,\nपाँचवे का नाम लेकर,\n\nपाँचवाँ हूँ मैं अभागा,\nजिसे सोने पर सुहागा,\nपिता जी कहते रहें है,\nप्यार में बहते रहे हैं,\n\nआज उनके स्वर्ण बेटे,\nलगे होंगे उन्हें हेटे,\nक्योंकि मैं उन पर सुहागा\nबँधा बैठा हूँ अभागा,\n\nऔर माँ ने कहा होगा,\nदुःख कितना बहा होगा,\nआँख में किस लिए पानी,\nवहाँ अच्छा है भवानी,\n\nवह तुम्हारा मन समझ कर,\nऔर अपनापन समझ कर,\nगया है सो ठीक ही है,\nयह तुम्हारी लीक ही है,\n\nपाँव जो पीछे हटाता,\nकोख को मेरी लजाता,\nइस तरह होओ न कच्चे,\nरो पड़ेंगे और बच्चे,\n\nपिताजी ने कहा होगा,\nहाय, कितना सहा होगा,\nकहाँ, मैं रोता कहाँ हूँ,\nधीर मैं खोता, कहाँ हूँ,\n\nगिर रहा है आज पानी,\nयाद आता है भवानी,\nउसे थी बरसात प्यारी,\nरात-दिन की झड़ी-झारी,\n\nखुले सिर नंगे बदन वह,\nघूमता-फिरता मगन वह,\nबड़े बाड़े में कि जाता,\nबीज लौकी का लगाता,\n\nतुझे बतलाता कि बेला\nने फलानी फूल झेला,\nतू कि उसके साथ जाती,\nआज इससे याद आती,\n\nमैं न रोऊँगा,—कहा होगा,\nऔर फिर पानी बहा होगा,\nदृश्य उसके बद का रे,\nपाँचवें की याद का रे,\n\nभाई पागल, बहिन पागल,\nऔर अम्मा ठीक बादल,\nऔर भौजी और सरला,\nसहज पानी,सहज तरला,\n\nशर्म से रो भी न पाएँ,\nख़ूब भीतर छटपटाएँ,\nआज ऐसा कुछ हुआ होगा,\nआज सबका मन चुआ होगा।\n\nअभी पानी थम गया है,\nमन निहायत नम गया है,\nएक से बादल जमे हैं,\nगगन-भर फैले रमे हैं,\n\nढेर है उनका, न फाँकें,\nजो कि किरणें झुकें-झाँकें,\nलग रहे हैं वे मुझे यों,\nमाँ कि आँगन लीप दे ज्यों,\n\nगगन-आँगन की लुनाई,\nदिशा के मन में समाई,\nदश-दिशा चुपचाप है रे,\nस्वस्थ की छाप है रे,\n\nझाड़ आँखें बन्द करके,\nसाँस सुस्थिर मंद करके,\nहिले बिन चुपके खड़े हैं,\nक्षितिज पर जैसे जड़े हैं,\n\nएक पंछी बोलता है,\nघाव उर के खोलता है,\nआदमी के उर बिचारे,\nकिस लिए इतनी तृषा रे,\n\nतू ज़रा-सा दुःख कितना,\nसह सकेगा क्या कि इतना,\nऔर इस पर बस नहीं है,\nबस बिना कुछ रस नहीं है,\n\nहवा आई उड़ चला तू,\nलहर आई मुड़ चला तू,\nलगा झटका टूट बैठा,\nगिरा नीचे फूट बैठा,\n\nतू कि प्रिय से दूर होकर,\nबह चला रे पूर होकर,\nदुःख भर क्या पास तेरे,\nअश्रु सिंचित हास तेरे!\n\nपिताजी का वेश मुझको,\nदे रहा है क्लेश मुझको,\nदेह एक पहाड़ जैसे,\nमन की बाड़ का झाड़ जैसे,\n\nएक पत्ता टूट जाए,\nबस कि धारा फूट जाए,\nएक हल्की चोट लग ले,\nदूध की नद्दी उमग ले,\n\nएक टहनी कम न होले,\nकम कहाँ कि ख़म न होले,\nध्यान कितना फ़िक्र कितनी,\nडाल जितनी जड़ें उतनी!\n\nइस तरह क हाल उनका,\nइस तरह का ख़याल उनका,\nहवा उनको धीर देना,\nयह नहीं जी चीर देना,\n\nहे सजीले हरे सावन,\nहे कि मेरे पुण्य पावन,\nतुम बरस लो वे न बरसें,\nपाँचवे को वे न तरसें,\n\nमैं मज़े में हूँ सही है,\nघर नहीं हूँ बस यही है,\nकिन्तु यह बस बड़ा बस है,\nइसी बस से सब विरस है,\n\nकिन्तु उनसे यह न कहना,\nउन्हें देते धीर रहना,\nउन्हें कहना लिख रहा हूँ,\nउन्हें कहना पढ़ रहा हूँ,\n\nकाम करता हूँ कि कहना,\nनाम करता हूँ कि कहना,\nचाहते है लोग, कहना,\nमत करो कुछ शोक कहना,\n\nऔर कहना मस्त हूँ मैं,\nकातने में व्यस्‍त हूँ मैं,\nवज़न सत्तर सेर मेरा,\nऔर भोजन ढेर मेरा,\n\nकूदता हूँ, खेलता हूँ,\nदुख डट कर झेलता हूँ,\nऔर कहना मस्त हूँ मैं,\nयों न कहना अस्त हूँ मैं,\n\nहाय रे, ऐसा न कहना,\nहै कि जो वैसा न कहना,\nकह न देना जागता हूँ,\nआदमी से भागता हूँ,\n\nकह न देना मौन हूँ मैं,\nख़ुद न समझूँ कौन हूँ मैं,\nदेखना कुछ बक न देना,\nउन्हें कोई शक न देना,\n\nहे सजीले हरे सावन,\nहे कि मेरे पुण्य पावन,\nतुम बरस लो वे न बरसे,\nपाँचवें को वे न तरसें ।\n\n"},{"title":"मैं जो हूँ \/ भवानीप्रसाद मिश्र","author":"भवानीप्रसाद मिश्र","poem":"वस्तुतः\nमैं जो हूँ\nमुझे वहीं रहना चाहिए\nयानी\nवन का वृक्ष\nखेत की मेड़\nनदी की लहर\nदूर का गीत\nव्यतीत\nवर्तमान में\nउपस्थित भविष्य में\nमैं जो हूँ मुझे वहीं रहना चाहिए\nतेज गर्मी\nमूसलाधार वर्षा\nकड़ाके की सर्दी\nखून की लाली\nदूब का हरापन\nफूल की जर्दी\nमैं जो हूँ\nमुझे अपना होना\nठीक ठीक सहना चाहिए\nतपना चाहिए\nअगर लोहा हूँ\nहल बनने के लिए\nबीज हूँ\nतो गड़ना चाहिए\nफल बनने के लिए\nमैं जो हूँ\nमुझे वह बनना चाहिए\nधारा हूँ अन्तः सलिला\nतो मुझे कुएँ के रूप में\nखनना चाहिए\nठीक जरूरतमंद हाथों से\nगान फैलाना चाहिए मुझे\nअगर मैं आसमान हूँ\nमगर मैं\nकब से ऐसा नहीं\nकर रहा हूँ\nजो हूँ\nवही होने से डर रहा र्हूँ\n\n"},{"title":"ऐसा हो जाता है \/ भवानीप्रसाद मिश्र","author":"भवानीप्रसाद मिश्र","poem":"ऐसा हो जाता है कभी-कभी\nजैसा आज हो गया\nमेरा सदा मुट्ठी में\nरहने वाला मन\nचीरकर मेरी अंगुलियां\nमेरे हाथ से निकल कर खो गया\nगिरा नहीं है वह धरती पर\nसो तो समझा हूँ\nतब उड ही गया होगा वह\nआसमान में\nढूंढूं कहां उसे इस बिलकुल\nभासमान में\nभटक रहा हूँ इसीलिए उसे खोजता हुआ\nअबाबील में कोयल में सारिका में\nचंदा में सूरज में मंगल में तारिका में!\n\n\n"},{"title":"ऐसा भी होगा \/ भवानीप्रसाद मिश्र","author":"भवानीप्रसाद मिश्र","poem":"इच्छाए उमडती हैं\nतो थक जाता हूँ,\nकभी एकाध इच्छा\nथोडा चलकर\nतुम्हारे सिरहाने रख जाता हूँ।\nजब तुम्हारी आंख\nखुलती है,\nतो तुम उसे देखकर\nसोचती हो,\nयह कोई चीज-\nतुम्हारी इच्छा से\nमिलती-जुलती है।\nकभी ऐसा भी होगा?\nजबमेरी क्लांति,\nकोई भी इच्छातुम्हारे सिरहाने तक रखने\nनहीं जाएगी,\nतब,\nवहां के खालीपन को देखकर,\nशायद तुम्हें याद आएगी\nअपनी इच्छा से मिलती-जुलती मेरी किसी इच्छा की।\n\n"},{"title":"कमल के फूल \/ भवानीप्रसाद मिश्र","author":"भवानीप्रसाद मिश्र","poem":"फूल लाया हूँ कमल के।\nक्या करूँ' इनका,\nपसारें आप आँचल,\nछोड़ दूँ;\nहो जाए जी हल्का!\nकिन्तु होगा क्या\nकमल के फूल का?\n\nकुछ नहीं होता\nकिसी की भूल का-\nमेरी कि तेरी हो-\nये कमल के फूल केवल भूल हैं-\nभूल से आँचल भरूँ ना\nगोद में इनका सम्भाले\nमैं वजन इनके मरूँ ना!\n\nये कमल के फूल\nलेकिन मानसर के हैं,\nइन्हें हूँ बीच से लाया,\nन समझो तीर पर के हैं।\nभूल भी यदि है\nअछती भूल है!\nमानसर वाले\nकमल के फूल हैं।\n\n"},{"title":"जूही ने प्यार किया \/ भवानीप्रसाद मिश्र","author":"भवानीप्रसाद मिश्र","poem":"जूही ने प्यार किया शतदल से!\nदोनों के लोक दो, शोक किन्तु एक हुए दोनों के\nसन्ध्या के झुरमुट से मानो निहारा और अश्रु चुए दोनों के\nधरती पर इसके अश्रु, पानी पर उसके चुए\nदोनों के लोक दो, शोक किन्तु एक हुए।\n\nजूही का क्या होगा\nधरती ने पूछा जल से!\nजूही ने प्यार किया शतदल से!\nप्रश्नों के उत्तर कहीं मिलते हैं\nकेवल हवा का झोंका आया\nजूही ने अश्रु पिए शतदल हताश हुआ\nमुरझाया! गाया किसी पानी के पंछी ने\nऐसा नहीं होगा कल से!\nजूही ने प्यार किया शतदल से!\n\n"},{"title":"मेरा अपनापन \/ भवानीप्रसाद मिश्र","author":"भवानीप्रसाद मिश्र","poem":"रातों दिन बरसों तक\nमैंने उसे भटकाया\n\nलौटा वह बार-बार\nपार करके मेहराबें\nसमय की\nमगर खाली हाथ\n\nक्योंकि मैं उसे\nकिसी लालच में दौड़ाता था\nदौड़ता था वह मेरे इशारे पर\nऔर जैसा का तैसा नहीं\nथका और मांदा\nलौट आता था यह कहने\nकि रहने दो मुझे\nअपने पास\nमैं हरा रहूंगा\nजैसे तुम्हारे पाँवों के नीचे की घास\nमैंने देख लिया है\nतुमसे दूर कहीं कुछ है ही नहीं\nहम दोनों मिलकर\nपा सकेंगे उसे यहीं\nजो कुछ पाने लायक है।\n\n"},{"title":"धरती का पहला प्रेमी \/ भवानीप्रसाद मिश्र","author":"भवानीप्रसाद मिश्र","poem":"एडिथ सिटवेल ने\nसूरज को धरती का\nपहला प्रेमी कहा है\n\nधरती को सूरज के बाद\nऔर शायद पहले भी\nतमाम चीज़ों ने चाहा\n\nजाने कितनी चीज़ों ने\nउसके प्रति अपनी चाहत को\nअलग-अलग तरह से निबाहा\n\nकुछ तो उस पर\nवातावरण बनकर छा गए\nकुछ उसके भीतर समा गए\nकुछ आ गए उसके अंक में\n\nमगर एडिथ ने\nउनका नाम नहींलिया\nठीक किया मेरी भी समझ में\n\nप्रेम दिया उसे तमाम चीज़ों ने\nमगर प्रेम किया सबसे पहले\nउसे सूरज ने\n\nप्रेमी के मन में\nप्रेमिका से अलग एक लगन होती है\nएक बेचैनी होती है\nएक अगन होती है\nसूरज जैसी लगन और अगन\nधरती के प्रति\nऔर किसी में नहीं है\n\nचाहते हैं सब धरती को\nअलग-अलग भाव से\nउसकी मर्ज़ी को निबाहते हैं\nखासे घने चाव से\n\nमगरप्रेमी में\nएक ख़ुदगर्ज़ी भी तो होती है\nदेखता हूँ वह सूरज में है\n\nरोज़ चला आता है\nपहाड़ पार कर के\nउसके द्वारे\nऔर रुका रहता है\nदस-दस बारह-बारह घंटों\n\nमगर वह लौटा देती है उसे\nशाम तक शायद लाज के मारे\n\nऔर चला जाता है सूरज\nचुपचाप\nटाँक कर उसकी चूनरी में\nअनगिनत तारे\nइतनी सारी उपेक्षा के\nबावजूद।\n\n"},{"title":"अच्छा अनुभव \/ भवानीप्रसाद मिश्र","author":"भवानीप्रसाद मिश्र","poem":"मेरे बहुत पास\nमृत्यु का सुवास\nदेह पर उस का स्पर्श\nमधुर ही कहूँगा\nउस का स्वर कानों में\nभीतर मगर प्राणों में\nजीवन की लय\nतरंगित और उद्दाम\nकिनारों में काम के बँधा\nप्रवाह नाम का\n\nएक दृश्य सुबह का\nएक दृश्य शाम का\nदोनों में क्षितिज पर\nसूरज की लाली\n\nदोनों में धरती पर\nछाया घनी और लम्बी\nइमारतों की वृक्षों की\nदेहों की काली\n\nदोनों में कतारें पंछियों की\nचुप और चहकती हुई\nदोनों में राशियाँ फूलों की\nकम-ज्यादा महकती हुई\n\nदोनों में\nएक तरह की शान्ति\nएक तरह का आवेग\nआँखें बन्द प्राण खुले हुए\n\nअस्पष्ट मगर धुले हुऐ\nकितने आमन्त्रण\nबाहर के भीतर के\nकितने अदम्य इरादे\nकितने उलझे कितने सादे\n\nअच्छा अनुभव है\nमृत्यु मानो\nहाहाकार नहीं है\nकलरव है!\n\n"},{"title":"दरिंदा \/ भवानीप्रसाद मिश्र","author":"भवानीप्रसाद मिश्र","poem":"दरिंदा\nआदमी की आवाज़ में\nबोला\n\nस्वागत में मैंने\nअपना दरवाज़ा\nखोला\n\nऔर दरवाज़ा\nखोलते ही समझा\nकि देर हो गई\n\nमानवता\nथोड़ी बहुत जितनी भी थी\nढेर हो गई!\n\n"},{"title":"जाहिल के बाने \/ भवानीप्रसाद मिश्र ","author":"भवानीप्रसाद मिश्र","poem":"मैं असभ्य हूँ क्योंकि खुले नंगे पाँवों चलता हूँ\nमैं असभ्य हूँ क्योंकि धूल की गोदी में पलता हूँ\nमैं असभ्य हूँ क्योंकि चीरकर धरती धान उगाता हूँ\nमैं असभ्य हूँ क्योंकि ढोल पर बहुत ज़ोर से गाता हूँ\n\nआप सभ्य हैं क्योंकि हवा में उड़ जाते हैं ऊपर\nआप सभ्य हैं क्योंकि आग बरसा देते हैं भू पर\nआप सभ्य हैं क्योंकि धान से भरी आपकी कोठी\nआप सभ्य हैं क्योंकि ज़ोर से पढ़ पाते हैं पोथी\nआप सभ्य हैं क्योंकि आपके कपड़े स्वयं बने हैं\nआप सभ्य हैं क्योंकि जबड़े ख़ून सने हैं\n\nआप बड़े चिंतित हैं मेरे पिछड़ेपन के मारे\nआप सोचते हैं कि सीखता यह भी ढँग हमारे\nमैं उतारना नहीं चाहता जाहिल अपने बाने\nधोती-कुरता बहुत ज़ोर से लिपटाए हूँ याने!\n\n"},{"title":"आराम से भाई ज़िन्दगी \/ भवानीप्रसाद मिश्र ","author":"भवानीप्रसाद मिश्र","poem":"आराम से भाई ज़िन्दगी\nज़रा आराम से\nतेज़ी तुम्हारे प्यार की बर्दाशत नहीं होती अब\nइतना कसकर किया आलिंगन\nज़रा ज़्यादा है जर्जर इस शरीर को\n\nआराम से भाई ज़िन्दगी\nज़रा आराम से\nतुम्हारे साथ-साथ दौड़ता नहीं फिर सकता अब मैं\nऊँची-नीची घाटियों पहाड़ियों तो क्या\nमहल-अटारियों पर भी\n\nन रात-भर नौका विहार न खुलकर बात-भर हँसना\nबतिया सकता हूँ हौले-हल्के बिल्कुल ही पास बैठकर\n\nऔर तुम चाहो तो बहला सकती हो मुझे\nजब तक अँधेरा है तब तक सब्ज़ बाग दिखलाकर\n\nजो हो जाएँगे राख\nछूकर सवेरे की किरन\n\nसुबह हुए जाना है मुझे\nआराम से भाई ज़िन्दगी\nज़रा आराम से ।\n\n"},{"title":"बेदर्द \/ भवानीप्रसाद मिश्र ","author":"भवानीप्रसाद मिश्र","poem":"मैंने निचोड़कर दर्द\nमन को\nमानो सूखने के ख़याल से\nरस्सी पर डाल दिया है\n\nऔर मन\nसूख रहा है\n\nबचा-खुचा दर्द\nजब उड़ जाएगा\nतब फिर पहन लूँगा मैं उसे\n\nमाँग जो रहा है मेरा\nबेवकूफ तन\nबिना दर्द का मन!\n\n"},{"title":"वाणी की दीनता \/ भवानीप्रसाद मिश्र ","author":"भवानीप्रसाद मिश्र","poem":"वाणी की दीनता\nअपनी मैं चीन्हता!\n\nकहने में अर्थ नहीं\nकहना पर व्यर्थ नहीं\nमिलती है कहने में\nएक तल्लीनता!\n\nआस पास भूलता हूँ\nजग भर में झूलता हूँ\nसिन्धु के किनारे जैसे\nकंकर शिशु बीनता!\n\nकंकर निराले नीले\nलाल सतरंगी पीले\nशिशु की सजावट अपनी\nशिशु की प्रवीनता!\n\nभीतर की आहट भर\nसजती है सजावट पर\nनित्य नया कंकर क्रम\nक्रम की नवीनता!\n\nकंकर को चुनने में\nवाणी को बुनने में\nकोई महत्व नहीं\nकोई नहीं हीनता!\n\nकेवल स्वभाव है\nचुनने का चाव है\nजीने की क्षमता है\nमरने की क्षीणता!\n\n"},{"title":"गीत-फ़रोश \/ भवानीप्रसाद मिश्र ","author":"भवानीप्रसाद मिश्र","poem":"जी हाँ हुजूर, मैं गीत बेचता हूँ। \nमैं तरह-तरह के \nगीत बेचता हूँ;\nमैं क़िसिम-क़िसिम के गीत \nबेचता हूँ। \n\nजी, माल देखिए दाम बताऊँगा, \nबेकाम नहीं है, काम बताऊंगा;\nकुछ गीत लिखे हैं मस्ती में मैंने,  \nकुछ गीत लिखे हैं पस्ती में मैंने;\nयह गीत, सख़्त सरदर्द भुलायेगा; \nयह गीत पिया को पास बुलायेगा। \nजी, पहले कुछ दिन शर्म लगी मुझ को \nपर पीछे-पीछे अक़्ल जगी मुझ को;\nजी, लोगों ने तो बेच दिये ईमान। \nजी, आप न हों सुन कर ज़्यादा हैरान। \nमैं सोच-समझकर आखिर \nअपने गीत बेचता हूँ;\nजी हाँ हुजूर, मैं गीत बेचता हूँ। \n\nयह गीत सुबह का है, गा कर देखें, \nयह गीत ग़ज़ब का है, ढा कर देखे;\nयह गीत ज़रा सूने में लिखा था, \nयह गीत वहाँ पूने में लिखा था। \nयह गीत पहाड़ी पर चढ़ जाता है \nयह गीत बढ़ाये से बढ़ जाता है\nयह गीत भूख और प्यास भगाता है \nजी, यह मसान में भूख जगाता है;\nयह गीत भुवाली की है हवा हुज़ूर \nयह गीत तपेदिक की है दवा हुज़ूर। \nमैं सीधे-साधे और अटपटे\nगीत बेचता हूँ; \nजी हाँ हुजूर, मैं गीत बेचता हूँ। \n\nजी, और गीत भी हैं, दिखलाता हूँ \nजी, सुनना चाहें आप तो गाता हूँ;\nजी, छंद और बे-छंद पसंद करें –\nजी, अमर गीत और वे जो तुरत मरें। \nना, बुरा मानने की इसमें क्या बात, \nमैं पास रखे हूँ क़लम और दावात \nइनमें से भाये नहीं, नये लिख दूँ? \nइन दिनों की दुहरा है कवि-धंधा, \nहैं दोनों चीज़े व्यस्त, कलम, कंधा। \nकुछ घंटे लिखने के, कुछ फेरी के \nजी, दाम नहीं लूँगा इस देरी के। \nमैं नये पुराने सभी तरह के \nगीत बेचता हूँ।\nजी हाँ, हुज़ूर, मैं गीत बेचता हूँ। \n\nजी गीत जनम का लिखूँ, मरण का लिखूँ; \nजी, गीत जीत का लिखूँ, शरण का लिखूँ;\nयह गीत रेशमी है, यह खादी का, \nयह गीत पित्त का है, यह बादी का। \nकुछ और डिजायन भी हैं, ये इल्मी – \nयह लीजे चलती चीज़ नयी, फ़िल्मी। \nयह सोच-सोच कर मर जाने का गीत, \nयह दुकान से घर जाने का गीत, \nजी नहीं दिल्लगी की इस में क्या बात \nमैं लिखता ही तो रहता हूँ दिन-रात। \nतो तरह-तरह के बन जाते हैं गीत, \nजी रूठ-रुठ कर मन जाते है गीत। \nजी बहुत ढेर लग गया हटाता हूँ \nगाहक की मर्ज़ी – अच्छा, जाता हूँ। \nमैं बिलकुल अंतिम और दिखाता हूँ – \nया भीतर जा कर पूछ आइये, आप। \nहै गीत बेचना वैसे बिलकुल पाप\nक्या करूँ मगर लाचार हार कर \nगीत बेचता हँ। \nजी हाँ हुज़ूर, मैं गीत बेचता हूँ।\n\n"},{"title":"सतपुड़ा के जंगल \/ भवानीप्रसाद मिश्र ","author":"भवानीप्रसाद मिश्र","poem":"सतपुड़ा के घने जंगल।\nनींद मे डूबे हुए से\nऊँघते अनमने जंगल।\n\nझाड ऊँचे और नीचे,\nचुप खड़े हैं आँख मीचे,\nघास चुप है, कास चुप है\nमूक शाल, पलाश चुप है।\nबन सके तो धँसो इनमें,\nधँस न पाती हवा जिनमें,\nसतपुड़ा के घने जंगल\nऊँघते अनमने जंगल।\n\nसड़े पत्ते, गले पत्ते,\nहरे पत्ते, जले पत्ते,\nवन्य पथ को ढँक रहे-से\nपंक-दल मे पले पत्ते।\nचलो इन पर चल सको तो,\nदलो इनको दल सको तो,\nये घिनोने, घने जंगल\nनींद मे डूबे हुए से\nऊँघते अनमने जंगल।\n\nअटपटी-उलझी लताऐं,\nडालियों को खींच खाऐं,\nपैर को पकड़ें अचानक,\nप्राण को कस लें कपाऐं।\nसांप सी काली लताऐं\nबला की पाली लताऐं\nलताओं के बने जंगल\nनींद मे डूबे हुए से\nऊँघते अनमने जंगल।\n\nमकड़ियों के जाल मुँह पर,\nऔर सर के बाल मुँह पर\nमच्छरों के दंश वाले,\nदाग काले-लाल मुँह पर,\nवात- झन्झा वहन करते,\nचलो इतना सहन करते,\nकष्ट से ये सने जंगल,\nनींद मे डूबे हुए से\nऊँघते अनमने जंगल|\n\nअजगरों से भरे जंगल।\nअगम, गति से परे जंगल\nसात-सात पहाड़ वाले,\nबड़े छोटे झाड़ वाले,\nशेर वाले बाघ वाले,\nगरज और दहाड़ वाले,\nकम्प से कनकने जंगल, \nनींद मे डूबे हुए से\nऊँघते अनमने जंगल।\n\nइन वनों के खूब भीतर,\nचार मुर्गे, चार तीतर\nपाल कर निश्चिन्त बैठे,\nविजनवन के बीच बैठे,\nझोंपडी पर फ़ूंस डाले\nगोंड तगड़े और काले।\nजब कि होली पास आती,\nसरसराती घास गाती,\nऔर महुए से लपकती,\nमत्त करती बास आती,\nगूंज उठते ढोल इनके,\nगीत इनके, बोल इनके\n\nसतपुड़ा के घने जंगल\nनींद मे डूबे हुए से\nउँघते अनमने जंगल।\n\nजागते अँगड़ाइयों में,\nखोह-खड्डों खाइयों में,\nघास पागल, कास पागल,\nशाल और पलाश पागल,\nलता पागल, वात पागल,\nडाल पागल, पात पागल\nमत्त मुर्गे और तीतर,\nइन वनों के खूब भीतर।\nक्षितिज तक फ़ैला हुआ सा,\nमृत्यु तक मैला हुआ सा,\nक्षुब्ध, काली लहर वाला\nमथित, उत्थित जहर वाला,\nमेरु वाला, शेष वाला\nशम्भु और सुरेश वाला\nएक सागर जानते हो,\nउसे कैसा मानते हो?\nठीक वैसे घने जंगल,\nनींद मे डूबे हुए से\nऊँघते अनमने जंगल|\n\nधँसो इनमें डर नहीं है,\nमौत का यह घर नहीं है,\nउतर कर बहते अनेकों, \nकल-कथा कहते अनेकों,\nनदी, निर्झर और नाले, \nइन वनों ने गोद पाले।\nलाख पंछी सौ हिरन-दल,\nचाँद के कितने किरन दल,\nझूमते बन-फ़ूल, फ़लियाँ,\nखिल रहीं अज्ञात कलियाँ,\nहरित दूर्वा, रक्त किसलय,\nपूत, पावन, पूर्ण रसमय\nसतपुड़ा के घने जंगल, \nलताओं के बने जंगल।\n\n"},{"title":"पानी वर्षा री \/ भवानीप्रसाद मिश्र ","author":"भवानीप्रसाद मिश्र","poem":"पी के फूटे आज प्यार के \nपानी बरसा री\nहरियाली छा गई, \nहमारे सावन सरसा री\n\nबादल छाए आसमान में, \nधरती फूली री\nभरी सुहागिन, आज माँग में\nभूली-भूली री\nबिजली चमकी भाग सरीखी,\nदादुर बोले री\nअंध प्रान-सी बही,\nउड़े पंछी अनमोले री\nछिन-छिन उठी हिलोर \nमगन-मन पागल दरसा री\n\nफिसली-सी पगडंडी, \nखिसकी आँख लजीली री\nइंद्रधनुष रंग-रंगी आज मैं \nसहज रंगीली री\nरुन-झुन बिछिया आज, \nहिला डुल मेरी बेनी री\nऊँचे-ऊँचे पैंग हिंडोला \nसरग-नसेनी री\nऔर सखी, सुन मोर विजन \nवन दीखे घर-सा री\n\nफुर-फुर उड़ी फुहार \nअलक दल मोती छाए री\nखड़ी खेत के बीच किसानिन\nकजली गाए री\nझर-झर झरना झरे\nआज मन-प्रान सिहाये री\nकौन जनम के पुन्न कि ऐसे \nऔसर आए री\nरात सखी सुन, गात मुदित मन \nसाजन परसा री\n\n"},{"title":"सुख का दुख \/ भवानीप्रसाद मिश्र ","author":"भवानीप्रसाद मिश्र","poem":"जिन्दगी में कोई बड़ा सुख नहीं है,\nइस बात का मुझे बड़ा दु:ख नहीं है, \nक्योंकि मैं छोटा आदमी हूँ, \nबड़े सुख आ जाएं घर में\nतो कोई ऎसा कमरा नहीं है जिसमें उसे टिका दूं।\n\nयहां एक बात \nइससॆ भी बड़ी दर्दनाक बात यह है कि,\nबड़े सुखों को देखकर \nमेरे बच्चे सहम जाते हैं,\nमैंने बड़ी कोशिश की है उन्हें \nसिखा दूं कि सुख कोई डरने की चीज नहीं है।\n\nमगर नहीं\nमैंने देखा है कि जब कभी \nकोई बड़ा सुख उन्हें मिल गया है रास्ते में\nबाजार में या किसी के घर,\nतो उनकी आँखों में खुशी की झलक तो आई है,\nकिंतु साथ साथ डर भी आ गया है।\n\nबल्कि कहना चाहिये \nखुशी झलकी है, डर छा गया है, \nउनका उठना उनका बैठना\nकुछ भी स्वाभाविक नहीं रह पाता,\nऔर मुझे इतना दु:ख होता है देख कर\nकि मैं उनसे कुछ कह नहीं पाता।\n\nमैं उनसे कहना चाहता हूँ कि बेटा यह सुख है,\nइससे डरो मत बल्कि बेफिक्री से बढ़ कर इसे छू लो।\nइस झूले के पेंग निराले हैं \nबेशक इस पर झूलो, \nमगर मेरे बच्चे आगे नहीं बढ़ते \nखड़े खड़े ताकते हैं, \nअगर कुछ सोचकर मैं उनको उसकी तरफ ढकेलता हूँ। \n\nतो चीख मार कर भागते हैं, \nबड़े बड़े सुखों की इच्छा \nइसीलिये मैंने जाने कब से छोड़ दी है,\nकभी एक गगरी उन्हें जमा करने के लिये लाया था\nअब मैंने उन्हें फोड़ दी है।\n\n"},{"title":"आमीन , गुलाब पर ऐसा वक्त कभी न आये \/ भवानीप्रसाद मिश्र ","author":"भवानीप्रसाद मिश्र","poem":"गुलाब का फूल है\nहमारा पढ़ा - लिखा\nमैंने उसे काफी\nउलट-पुलट कर देखा है\nमुझे तो वह ऐसा ही दिखा\n\nसबसे बड़ा सबूत\nउसके गुलाब होने का यह है\nकि वह गाँव में जाकर\nबसने के लिए\nतैयार नहीं है\n\nगाँव में उसकी\nप्रदर्शनी कौन कराएगा\nवहाँ वह अपनी शोभा की\nप्रशंसा किससे कराएगा\n\nवह फूलने के बाद\nकिसी फसल में थोड़े ही\nबदल जाता है\nमूरख किसान को फूलने के बाद\nफसल देने वाला ही तो भाता है\n\nगाँव में इसलिए ठीक है\nअलसी और सरसों और\nतिली के फूल\nजा नहीं सकते वहाँ कदापि\nगुलाब और लिली के फूल\n\nबुरा नहीं मानना चाहिए\nइस गुलाब - वृत्ति का\nगाँव वालों को\nक्योंकि वहाँ रहना चाहिए सिर्फ ऐसे हाथ - पाँव वालों को\n\nजो बो सकते हैं\nऔर काट सकते हैं\nकुएँ खोद सकते हैं\nखाई पाट सकते हैं\nऔर फिर भी चुपचाप\nसमाजवाद पर भाषण सुनकर\nवोट दे सकते हैं\nगुलाब के फूल को\nऔर फिर अपना सकते हैं\nपूरे जोश के साथ अपनी उसी भूल को\n\nयाने जुट जा सकते हैं जो\nउगाने में अलसी और\nसरसों  और तिली के फूल\nगुलाब और लिली के फूल\nतो भाई यहीं शांतिवन में रहेंगे\n\nबुरा मानने की इसमें\nकोई बात नहीं है\nबीच - बीच में यह प्रस्ताव कि गुलाब वहाँ जा कर\nचिकित्सा करे या पढ़ाये\nपेश करते रहने में हर्ज नहीं है\nमगर साफ समझ लेना चाहिए\nगुलाब का यह फर्ज नहीं है\nकि गाँवों में जाकर खिले\nअलसी और सरसों वगैरा से हिले-मिले\nऔर खोये अपना आपा\nढँक जाये वहाँ की धूल से\nसरापा\n\nऔर वक्तन बवक्तन\nअपनी प्रदर्शनी न कराये\nआमीन , गुलाब पर ऐसा वक्त कभी न आये\n\n"},{"title":"आषाढ़ का पहला दिन \/ भवानीप्रसाद मिश्र ","author":"भवानीप्रसाद मिश्र","poem":"हवा का ज़ोर वर्षा की झड़ी, झाड़ों का गिर पड़ना\nकहीं गरजन का जाकर दूर सिर के पास फिर पड़ना\nउमड़ती नदी का खेती की छाती तक लहर उठना\nध्‍वजा की तरह बिजली का दिशाओं में फहर उठना\nये वर्षा के अनोखे दृष्‍य जिसको प्राण से प्‍यारे\nजो चातक की तरह ताकता है बादल घने कजरारे\nजो भूखा रहकर, धरती चीरकर जग को खिलाता है\nजो पानी वक्‍त पर आए नहीं तो तिलमिलाता है\nअगर आषाढ़ के पहले दिवस के प्रथम इस क्षण में\nवही हलधर अधिक आता है, कालिदास के मन में\nतू मुझको क्षमा कर देना।\n\n"},{"title":"घर की याद \/ भवानीप्रसाद मिश्र","author":"भवानीप्रसाद मिश्र","poem":"आज पानी गिर रहा है,\nबहुत पानी गिर रहा है,\nरात भर गिरता रहा है,\nप्राण मन घिरता रहा है,\n\nअब सवेरा हो गया है,\nकब सवेरा हो गया है,\nठीक से मैंने न जाना,\nबहुत सोकर सिर्फ़ माना—\n\nक्योंकि बादल की अँधेरी,\nहै अभी तक भी घनेरी,\nअभी तक चुपचाप है सब,\nरातवाली छाप है सब,\n\nगिर रहा पानी झरा-झर,\nहिल रहे पत्ते हरा-हर,\nबह रही है हवा सर-सर,\nकाँपते हैं प्राण थर-थर,\n\nबहुत पानी गिर रहा है,\nघर नज़र में तिर रहा है,\nघर कि मुझसे दूर है जो,\nघर खुशी का पूर है जो,\n\nघर कि घर में चार भाई,\nमायके में बहिन आई,\nबहिन आई बाप के घर,\nहाय रे परिताप के घर!\n\nआज का दिन दिन नहीं है,\nक्योंकि इसका छिन नहीं है,\nएक छिन सौ बरस है रे,\nहाय कैसा तरस है रे,\n\nघर कि घर में सब जुड़े है,\nसब कि इतने कब जुड़े हैं,\nचार भाई चार बहिनें,\nभुजा भाई प्यार बहिनें,\n\nऔर माँ‍ बिन-पढ़ी मेरी,\nदुःख में वह गढ़ी मेरी\nमाँ कि जिसकी गोद में सिर,\nरख लिया तो दुख नहीं फिर,\n\nमाँ कि जिसकी स्नेह-धारा,\nका यहाँ तक भी पसारा,\nउसे लिखना नहीं आता,\nजो कि उसका पत्र पाता।\n\nऔर पानी गिर रहा है,\nघर चतुर्दिक घिर रहा है,\nपिताजी भोले बहादुर,\nवज्र-भुज नवनीत-सा उर,\n\nपिताजी जिनको बुढ़ापा,\nएक क्षण भी नहीं व्यापा,\nजो अभी भी दौड़ जाएँ,\nजो अभी भी खिल-खिलाएँ,\n\nमौत के आगे न हिचकें,\nशेर के आगे न बिचकें,\nबोल में बादल गरजता,\nकाम में झंझा लरजता,\n\nआज गीता पाठ करके,\nदंड दो सौ साठ करके,\nखूब मुगदर हिला लेकर,\nमूठ उनकी मिला लेकर,\n\nजब कि नीचे आए होंगे,\nनैन जल से छाए होंगे,\nहाय, पानी गिर रहा है,\nघर नज़र में तिर रहा है,\n\nचार भाई चार बहिनें,\nभुजा भाई प्यार बहिने,\nखेलते या खड़े होंगे,\nनज़र उनको पड़े होंगे।\n\nपिताजी जिनको बुढ़ापा,\nएक क्षण भी नहीं व्यापा,\nरो पड़े होंगे बराबर,\nपाँचवे का नाम लेकर,\n\nपाँचवाँ हूँ मैं अभागा,\nजिसे सोने पर सुहागा,\nपिता जी कहते रहें है,\nप्यार में बहते रहे हैं,\n\nआज उनके स्वर्ण बेटे,\nलगे होंगे उन्हें हेटे,\nक्योंकि मैं उन पर सुहागा\nबँधा बैठा हूँ अभागा,\n\nऔर माँ ने कहा होगा,\nदुःख कितना बहा होगा,\nआँख में किस लिए पानी,\nवहाँ अच्छा है भवानी,\n\nवह तुम्हारा मन समझ कर,\nऔर अपनापन समझ कर,\nगया है सो ठीक ही है,\nयह तुम्हारी लीक ही है,\n\nपाँव जो पीछे हटाता,\nकोख को मेरी लजाता,\nइस तरह होओ न कच्चे,\nरो पड़ेंगे और बच्चे,\n\nपिताजी ने कहा होगा,\nहाय, कितना सहा होगा,\nकहाँ, मैं रोता कहाँ हूँ,\nधीर मैं खोता, कहाँ हूँ,\n\nगिर रहा है आज पानी,\nयाद आता है भवानी,\nउसे थी बरसात प्यारी,\nरात-दिन की झड़ी-झारी,\n\nखुले सिर नंगे बदन वह,\nघूमता-फिरता मगन वह,\nबड़े बाड़े में कि जाता,\nबीज लौकी का लगाता,\n\nतुझे बतलाता कि बेला\nने फलानी फूल झेला,\nतू कि उसके साथ जाती,\nआज इससे याद आती,\n\nमैं न रोऊँगा,—कहा होगा,\nऔर फिर पानी बहा होगा,\nदृश्य उसके बद का रे,\nपाँचवें की याद का रे,\n\nभाई पागल, बहिन पागल,\nऔर अम्मा ठीक बादल,\nऔर भौजी और सरला,\nसहज पानी,सहज तरला,\n\nशर्म से रो भी न पाएँ,\nख़ूब भीतर छटपटाएँ,\nआज ऐसा कुछ हुआ होगा,\nआज सबका मन चुआ होगा।\n\nअभी पानी थम गया है,\nमन निहायत नम गया है,\nएक से बादल जमे हैं,\nगगन-भर फैले रमे हैं,\n\nढेर है उनका, न फाँकें,\nजो कि किरणें झुकें-झाँकें,\nलग रहे हैं वे मुझे यों,\nमाँ कि आँगन लीप दे ज्यों,\n\nगगन-आँगन की लुनाई,\nदिशा के मन में समाई,\nदश-दिशा चुपचाप है रे,\nस्वस्थ की छाप है रे,\n\nझाड़ आँखें बन्द करके,\nसाँस सुस्थिर मंद करके,\nहिले बिन चुपके खड़े हैं,\nक्षितिज पर जैसे जड़े हैं,\n\nएक पंछी बोलता है,\nघाव उर के खोलता है,\nआदमी के उर बिचारे,\nकिस लिए इतनी तृषा रे,\n\nतू ज़रा-सा दुःख कितना,\nसह सकेगा क्या कि इतना,\nऔर इस पर बस नहीं है,\nबस बिना कुछ रस नहीं है,\n\nहवा आई उड़ चला तू,\nलहर आई मुड़ चला तू,\nलगा झटका टूट बैठा,\nगिरा नीचे फूट बैठा,\n\nतू कि प्रिय से दूर होकर,\nबह चला रे पूर होकर,\nदुःख भर क्या पास तेरे,\nअश्रु सिंचित हास तेरे!\n\nपिताजी का वेश मुझको,\nदे रहा है क्लेश मुझको,\nदेह एक पहाड़ जैसे,\nमन की बाड़ का झाड़ जैसे,\n\nएक पत्ता टूट जाए,\nबस कि धारा फूट जाए,\nएक हल्की चोट लग ले,\nदूध की नद्दी उमग ले,\n\nएक टहनी कम न होले,\nकम कहाँ कि ख़म न होले,\nध्यान कितना फ़िक्र कितनी,\nडाल जितनी जड़ें उतनी!\n\nइस तरह क हाल उनका,\nइस तरह का ख़याल उनका,\nहवा उनको धीर देना,\nयह नहीं जी चीर देना,\n\nहे सजीले हरे सावन,\nहे कि मेरे पुण्य पावन,\nतुम बरस लो वे न बरसें,\nपाँचवे को वे न तरसें,\n\nमैं मज़े में हूँ सही है,\nघर नहीं हूँ बस यही है,\nकिन्तु यह बस बड़ा बस है,\nइसी बस से सब विरस है,\n\nकिन्तु उनसे यह न कहना,\nउन्हें देते धीर रहना,\nउन्हें कहना लिख रहा हूँ,\nउन्हें कहना पढ़ रहा हूँ,\n\nकाम करता हूँ कि कहना,\nनाम करता हूँ कि कहना,\nचाहते है लोग, कहना,\nमत करो कुछ शोक कहना,\n\nऔर कहना मस्त हूँ मैं,\nकातने में व्यस्‍त हूँ मैं,\nवज़न सत्तर सेर मेरा,\nऔर भोजन ढेर मेरा,\n\nकूदता हूँ, खेलता हूँ,\nदुख डट कर झेलता हूँ,\nऔर कहना मस्त हूँ मैं,\nयों न कहना अस्त हूँ मैं,\n\nहाय रे, ऐसा न कहना,\nहै कि जो वैसा न कहना,\nकह न देना जागता हूँ,\nआदमी से भागता हूँ,\n\nकह न देना मौन हूँ मैं,\nख़ुद न समझूँ कौन हूँ मैं,\nदेखना कुछ बक न देना,\nउन्हें कोई शक न देना,\n\nहे सजीले हरे सावन,\nहे कि मेरे पुण्य पावन,\nतुम बरस लो वे न बरसे,\nपाँचवें को वे न तरसें ।\n\n"},{"title":"उठो \/ भवानीप्रसाद मिश्र","author":"भवानीप्रसाद मिश्र","poem":"बुरी बात है\nचुप मसान में बैठे-बैठे\nदुःख सोचना, दर्द सोचना!\nशक्तिहीन कमज़ोर तुच्छ को\nहाज़िर नाज़िर रखकर\nसपने बुरे देखना!\nटूटी हुई बीन को लिपटाकर छाती से\nराग उदासी के अलापना!\n\nबुरी बात है!\nउठो, पांव रक्खो रकाब पर\nजंगल-जंगल नद्दी-नाले कूद-फांद कर\nधरती रौंदो!\nजैसे भादों की रातों में बिजली कौंधे,\nऐसे कौंधो ।\n\n"},{"title":"तुम कागज पर लिखते हो \/ भवानीप्रसाद मिश्र","author":"भवानीप्रसाद मिश्र","poem":"तुम काग़ज़ पर लिखते हो\nवह सड़क झाड़ता है\nतुम व्यापारी\nवह धरती में बीज गाड़ता है ।\nएक आदमी घड़ी बनाता\nएक बनाता चप्पल\nइसीलिए यह बड़ा और वह छोटा\nइसमें क्या बल ।\n\nसूत कातते थे गाँधी जी\nकपड़ा बुनते थे ,\nऔर कपास जुलाहों के जैसा ही\nधुनते थे\nचुनते थे अनाज के कंकर\nचक्की पीसते थे\nआश्रम के अनाज याने\nआश्रम में पिसते थे\nजिल्द बाँध लेना पुस्तक की\nउनको आता था\nभंगी-काम सफाई से\nनित करना भाता था ।\nऐसे थे गाँधी जी\nऐसा था उनका आश्रम\nगाँधी जी के लेखे\nपूजा के समान था श्रम ।\n\nएक बार उत्साह-ग्रस्त\nकोई वकील साहब\nजब पहुँचे मिलने\nबापूजी पीस रहे थे तब ।\nबापूजी ने कहा - बैठिये\nपीसेंगे मिलकर\nजब वे झिझके\nगाँधीजी ने कहा\nऔर खिलकर\nसेवा का हर काम\nहमारा ईश्वर है भाई\nबैठ गये वे दबसट में\nपर अक्ल नहीं आई ।\n\n"},{"title":"सतपुड़ा के घने जंगल \/ भवानीप्रसाद मिश्र","author":"भवानीप्रसाद मिश्र","poem":"सतपुड़ा के घने जंगल।\nनींद मे डूबे हुए से\nऊँघते अनमने जंगल।\n\nझाड ऊँचे और नीचे,\nचुप खड़े हैं आँख मीचे,\nघास चुप है, कास चुप है\nमूक शाल, पलाश चुप है।\nबन सके तो धँसो इनमें,\nधँस न पाती हवा जिनमें,\nसतपुड़ा के घने जंगल\nऊँघते अनमने जंगल।\n\nसड़े पत्ते, गले पत्ते,\nहरे पत्ते, जले पत्ते,\nवन्य पथ को ढँक रहे-से\nपंक-दल मे पले पत्ते।\nचलो इन पर चल सको तो,\nदलो इनको दल सको तो,\n\nये घिनौने, घने जंगल\nनींद में डूबे हुए से\nऊँघते अनमने जंगल।\n\nअटपटी-उलझी लताएँ,\nडालियों को खींच खाएँ,\nपैर को पकड़ें अचानक,\nप्राण को कस लें कपाएँ।\nसाँप सी काली लताएँ\nबला की पाली लताएँ\n\nलताओं के बने जंगल\nनींद मे डूबे हुए से\nऊँघते अनमने जंगल।\n\nमकड़ियों के जाल मुँह पर,\nऔर सर के बाल मुँह पर\nमच्छरों के दंश वाले,\nदाग काले-लाल मुँह पर,\nवात-झन्झा वहन करते,\nचलो इतना सहन करते,\n\nकष्ट से ये सने जंगल,\nनींद मे डूबे हुए से\nऊँघते अनमने जंगल।\n\nअजगरों से भरे जंगल।\nअगम, गति से परे जंगल\nसात-सात पहाड़ वाले,\nबड़े छोटे झाड़ वाले,\nशेर वाले बाघ वाले,\nगरज और दहाड़ वाले,\n\nकम्प से कनकने जंगल,\nनींद मे डूबे हुए से\nऊँघते अनमने जंगल।\n\nइन वनों के खूब भीतर,\nचार मुर्गे, चार तीतर\nपाल कर निश्चिन्त बैठे,\nविजनवन के बीच बैठे,\nझोंपडी पर फूस डाले\nगोंड तगड़े और काले।\n\nजब कि होली पास आती,\nसरसराती घास गाती,\nऔर महुए से लपकती,\nमत्त करती बास आती,\nगूँज उठते ढोल इनके,\nगीत इनके, बोल इनके\n\nसतपुड़ा के घने जंगल\nनींद मे डूबे हुए से\nउँघते अनमने जंगल।\n\nजागते अँगड़ाइयों में,\nखोह-खड्डों खाइयों में,\nघास पागल, कास पागल,\nशाल और पलाश पागल,\nलता पागल, वात पागल,\nडाल पागल, पात पागल\nमत्त मुर्गे और तीतर,\nइन वनों के खूब भीतर।\n\nक्षितिज तक फ़ैला हुआ-सा,\nमृत्यु तक मैला हुआ-सा,\nक्षुब्ध, काली लहर वाला\nमथित, उत्थित जहर वाला,\nमेरु वाला, शेष वाला\nशम्भु और सुरेश वाला\nएक सागर जानते हो,\nउसे कैसा मानते हो?\n\nठीक वैसे घने जंगल,\nनींद मे डूबे हुए से\nऊँघते अनमने जंगल।\n\nधँसो इनमें डर नहीं है,\nमौत का यह घर नहीं है,\nउतर कर बहते अनेकों,\nकल-कथा कहते अनेकों,\nनदी, निर्झर और नाले,\nइन वनों ने गोद पाले।\n\nलाख पंछी सौ हिरन-दल,\nचाँद के कितने किरण दल,\nझूमते बन-फूल, फलियाँ,\nखिल रहीं अज्ञात कलियाँ,\nहरित दूर्वा, रक्त किसलय,\nपूत, पावन, पूर्ण रसमय\n\nसतपुड़ा के घने जंगल,\nलताओं के बने जंगल।\n\n"},{"title":"स्नेह-पथ \/ भवानीप्रसाद मिश्र","author":"भवानीप्रसाद मिश्र","poem":"हो दोस्त या कि वह दुश्मन हो,\nहो परिचित या परिचय विहीन\nतुम जिसे समझते रहे बड़ा\nया जिसे मानते रहे दीन\nयदि कभी किसी कारण से\nउसके यश पर उड़ती दिखे धूल,\nतो सख्त बात कह उठने की\nरे, तेरे हाथों हो न भूल।\nमत कहो कि वह ऐसा ही था,\nमत कहो कि इसके सौ गवाह,\nयदि सचमुच ही वह फिसल गया\nया पकड़ी उसने गलत राह-\nतो सख्त बात से नहीं, स्नेह से\nकाम जरा लेकर देखो;\nअपने अन्तर का नेह अरे,\nदेकर देखो।\nकितने भी गहरे रहे गत',\nहर जगह प्यार जा सकता है,\nकितना भी भ्रष्ट जमाना हो,\nहर समय प्यार भा सकता है,\nजो गिरे हुए को उठा सके\nइससे प्यारा कुछ जतन नहीं,\nदे प्यार उठा पाये न जिसे\nइतना गहरा कुछ पतन नहीं।\nदेखे से प्यार भरी आँखें\nदुस्साहस पीले होते हैं\nहर एक धृष्टता के कपोल\nआँसू से गीले होते हैं।\nतो सख्त बात से नहीं\nस्नेह से काम जरा लेकर देखो,\nअपने अन्तर का नेह\nअरे, देकर देखो।\nतुमको शपथों से बड़ा प्यार,\nतुमको शपथों की आदत है;\nहै शपथ गलत, है शपथ कठिन,\nहर शपथ कि लगभग आफ़त है,\nली शपथ किसी ने और किसी के\nआफत पास सरक आयी,\nतुमको शपथों से प्यार मगर\nतुम पर शपथें छायीं-छायीं।\nतो तुम पर शपथ चढ़ाता हूँ\nतुम इसे उतारो स्नेह-स्नेह,\nमैं तुम पर इसको मढ़ता हूँ\nतुम इसे बिखेरो गेह-गेह।\nहैं शपथ तुम्हारे करूणाकर की\nहै शपथ तुम्हें उस नंगे की\nजो भीख स्नेह की माँग-माँग\nमर गया कि उस भिखमंगे की।\nहै सख्त बात से नहीं\nस्नेह से काम जरा लेकर देखो,\nअपने अन्तर का नेह\nअरे, देकर देखो।\n\n"},{"title":"महारथी \/ भवानीप्रसाद मिश्र","author":"भवानीप्रसाद मिश्र","poem":"झूठ आज से नहीं\nअनन्त काल से \nरथ पर सवार है\nऔर सच चल रहा है\nपाँव-पाँव\n\nनदी पहाड़ काँटे और फूल\nऔर धूल\nऔर ऊबड़-खाबड़ रास्ते\nसब सच ने जाने हैं\n\nझूठ तो\nसमान एक आसमान में उड़ता है\nऔर उतर जाता है\nजहाँ चाहता है\n\nक्रमश: बदली है\nझूठ ने सवारियाँ\n\nआज तो वह सुपरसॉनिक पर है\n\nऔर सच आज भी\nपाँव-पाँव चल रहा है\n\nइतना ही हो सकता है किसी-दिन\nकि देखें हम\nसच सुस्ता रहा है\nथोड़ी देर छाँव में \nऔर\n\nसुपरसॉनिक किसी झँझट में पड़कर\nजल रहा है\n\n"},{"title":"लफ्फा़ज़ मैं बनाम निराला \/ भवानीप्रसाद मिश्र","author":"भवानीप्रसाद मिश्र","poem":"लाख शब्दों के बराबर है\nएक तस्वीर!\nमेरे मन में है एक ऐसी झाँकी\nजो मेरे शब्दों ने कभी नहीं आँकी\nशायद इसीलिए\nकि, हो नही पाता मेरे किए\nलाख शब्दों का कुछ-\nन उपन्यास\nन महाकाव्य!\nतो क्या कूँची उठा लूँ\nरंग दूँ रंगों में निराला को?\nआदमियों में उस सबसे आला को?\nकिन्तु हाय,\nउसे मैंने सिवा तस्वीरों के\nदेखा भी तो नहीं है?\nकैसे खीचूँ, कैसे बनाऊँ उसे\nमेरे पास मौलिक कोई\nरेखा भी तो नहीं है?\nउधार रेखाएँ कैसे लूँ\nइसके-उसके मन की!\nमेरे मन पर तो छाप\nउसकी शब्दों वाली है\nजो अतीव शक्तिशाली है-\n‘राम की शक्ति पूजा’\n‘सरोज-स्मृति’\nयहाँ तक कि ‘जूही की कली’\nअपने भीतर की हर गली\nइन्हीं से देखी है प्रकाशित मैंने,\nऔर जहाँ रवि न पहुँचे\nउसे वहाँ पहुँचने वाला कवि माना है,\nफिर भी कह सकता हूँ क्या\nकि मैंने निराला को जाना है?\nसच कहो तो बिना जाने ही\nकिसी वजह से अभिभूत होकर\nमैंने उसे\nइतना बड़ा मान लिया है-\nकि अपनी अक्ल की धरती पर\nउस आसमान का\nचंदोबा तान लिया है\nऔर अब तारे गिन रहा हूँ\nउस व्यक्ति से मिलने की प्रतीक्षा में\nन लिखूंगा हरफ, न बनाऊंगा तस्वी्र!\nक्यों कि‍ हरफ असम्भव है,  तस्वीर उधार\nऔर मैं हूँ आदत से लाचार-\nश्रम नहीं करूँगा\nयहाँ तक\nकि निराला को ठीक-ठीक जानने में\nडरूँगा, बगलें झाँकूँगा,\nकान में कहता हूँ तुमसे\nमुझ से अब मत कहना\nमैं क्या खाकर\nउसकी तस्वीर आँकूँगा!\n\n"},{"title":"मैं क्यों लिखता हूँ \/ भवानीप्रसाद मिश्र","author":"भवानीप्रसाद मिश्र","poem":"मैं कोई पचास-पचास बरसों से \nकविताएँ लिखता आ रहा हूँ \nअब कोई पूछे मुझसे\nकि क्या मिलता है तुम्हें ऐसा\nकविताएँ लिखने से \n\nजैसे अभी दो मिनट पहले \nजब मैं कविता लिखने नहीं बैठा था\nतब काग़ज़ काग़ज़ था\nमैं मैं था \nऔर कलम कलम \nमगर जब लिखने बैठा\nतो तीन नहीं रहे हम\nएक हो गए\n\n"},{"title":"सुबह हो गई है \/ भवानीप्रसाद मिश्र","author":"भवानीप्रसाद मिश्र","poem":"सुबह हो गई है\nमैं कह रहा हूँ सुबह हो गई है\nमगर क्या हो गया है तुम्हें कि तुम सुनते नहीं हो\nअपनी दरिद्र लालटेनें बार-बार उकसाते हुए\nमुस्काते चल रहे हो\nमानो क्षितिज पर सूरज नहीं तुम जल रहे हो\nऔर प्रकाश लोगों को तुमसे मिल रहा है\nयह तो तालाब का कमल है\nवह तुम्हारे हाथ की क्षुद्र लालटेन से खिल रहा है\nबदतमीज़ी बन्द करो\nलालटेनें मन्द करो\nबल्कि बुझा दो इन्हें एकबारगी\nशाम तक लालटेनों में मत फँसाए रखो अपने हाथ\nबल्कि उनसे कुछ गढ़ो हमारे साथ-साथ\nहम जिन्हें सुबह होने की सुबह होने से पहले\nखबर लग जाती है\nहम जिनकी आत्मा नसीमे-सहर की आहट से\nरात के तीसरे पहर जग जाती है\nहम कहते हैं सुबह हो गई है।\n\n"},{"title":"हँसी आ रही है \/ भवानीप्रसाद मिश्र","author":"भवानीप्रसाद मिश्र","poem":"हँसी आ रही है सवेरे से मुझको \nकि क्या घेरते हो अंधेरे में मुझको!\n\nबँधा है हर एक नूर मुट्ठी में मेरी\nबचा कर अंधेरे के घेरे से मुझको!\n\nकरें आप अपने निबटने की चिंता\nनिबटना न होगा निबेरे से मुझको!\n\nअगर आदमी से मोहब्बत न होती\nतो कुछ फ़र्क पड़ता न टेरे से मुझको!\n\nमगर आदमी से मोहब्बत है दिल से \nतो क्यों फ़र्क पड़ता न टेरे से मुझको!\n\nशिकायत नहीं क्यों कि मतलब नहीं है \nन ख़ालिक न मालिक न चेरे से मुझको!\n\n"},{"title":"मैं क्या करूँगा \/ भवानीप्रसाद मिश्र","author":"भवानीप्रसाद मिश्र","poem":"हवा वैसाख की \nराशि राशि पत्ते \nपेडो के नीचे के राशि राशि झरे बिखरे\nसूखे फूल \nलेकर चलेगी चल देगी \n\nमुझको तो यह भी मयस्सर नही है \nमैं क्या करूंगा वैसाख की दुपहिरया में \nझरिया खनाती हुयी कोई बेटी भी \nनही दिखेगी जब नदिया के तीर पर \nमैं क्या लेकर उडूँगा प्राणो में \nदेय क्या भरूंगा मैं शब्दो के दोने में  \nअकमर्ठ बुढापे सा  \nदुबका रहँूगा क्या कोने में \n\nतन के मन के  \nविस्तृत गगन के  \nआेर छोर ढांकने की इच्छा मेरी  \nआषाढ के मेघ की तरह नही  \nतो क्या \nवैसाख जेठ की धूल की तरह भी\nप्ाूरी नही होगी  \n\nराशि राशि झरे बिखरे सूखे फूल  \nलेकर बहेगी हवा वैसाख की  \nमैं क्या करूंगा।\n\n"},{"title":"मैंने पूछा \/ भवानीप्रसाद मिश्र","author":"भवानीप्रसाद मिश्र","poem":"मैंने पूछा\nतुम क्यों आ गई\nवह हँसी\n\nऔर बोली\nतुम्हें कुरूप से\nबचाने के लिए \n\nकुरूप है\nज़रुरत से ज़्यादा\nधूप\n\nमैं छाया हूँ\nज़रूरत से ज़्यादा धूप \nकुरूप है ना?\n\n"},{"title":"बह नहीं रहे होंगे \/ भवानीप्रसाद मिश्र","author":"भवानीप्रसाद मिश्र","poem":"बह नहीं रहे होंगे\nरेवा के किनारे-किनारे\nउन दिनों के\n\nहमारे शब्द\nदीपों की तरह\nपड़े तो होंगे मगर\n\nपहुँच कर वे\nअरब-सागर के किनारे पर\nकंकरों और शंखो  और\nसीपों की तरह!\n\n"},{"title":"कुछ सूखे फूलों के \/ भवानीप्रसाद मिश्र","author":"भवानीप्रसाद मिश्र","poem":"कुछ सूखे फूलों के\nगुलदस्तों की तरह\nबासी शब्दों के\nबस्तों को\nफेंक नहीं पा रहा हूँ मैं\n\nगुलदस्ते\nजो सम्हालकर\nरख लिये हैं\nउनसे यादें जुड़ी हैं\n\nशब्दों में भी\nबसी हैं यादें\nबिना खोले इन बस्तों को\n\nबरसों से धरे हूँ\nफेंकता नहीं हूँ\nना देता हूँ किसी शोधकर्ता को\n\nबासे हो गये हैं शब्द\nसूख गये हैं फूल\nमगर नक़ली नहीं हैं वे न झूठे हैं!\n\n"},{"title":"तुम भीतर \/ भवानीप्रसाद मिश्र","author":"भवानीप्रसाद मिश्र","poem":"तुम भीतर जो साधे हो \nऔर समेटे हों \nकविता नहीं बनेगी वह \n\nक्योंकि \nकविता तो बाहर है तुम्हारे \nअपने भीतर को \n\nबाहर से जोड़ोगे नहीं \nबाहर \nजिस-जिस तरफ़ जहाँ -जहाँ \n\nजा रहा है \nअपने भीतर को \nउस-उस तरफ़ वहाँ -वहां \n\nमोड़ोगे नहीं \nऔर \nपहचान नहीं होने दोगे \n\nअब तक के इन  दो-दो \nअनजानों की \nतो तुम्हारी कविता की \n\nतुम्हारे गीत-गानों की \nगूँज-भर \nफैलेगी कभी और कहीं \nनहीं खिलेंगे अर्थ \nबहार के उन बंजरों में \nजहाँ  खिले बिना \n\nकुछ नहीं होता गुलाब \nकुछ नहीं होता हिना \nकुछ नहीं \n\nजाता है ठीक गिना  ऐसे में \nउससे जिसका नाम \nकाल है \n\nबड़ा हिसाबी है काल \nवह तभी लिखेगा \nअपनी बही के किसी \n\nकोने में तुम्हें \nजब तूम \nभीतर और बाहर को \n\nकर लोगे \nपरस्पर एक ऐसे \nजैसे जादू-टोने  में \n\nखाली मुट्ठी से \nझरता है ज़र \nझऱ झऱ झऱ\n\n"},{"title":"मुझे अफ़सोस है \/ भवानीप्रसाद मिश्र","author":"भवानीप्रसाद मिश्र","poem":"मुझे अफ़सोस है\nया कहिए मुझे वह है \nजिसे मैं अफ़सोस मानता रहा हूँ \n\nक्योंकि ज़्यादातर लोगों को \nऐसे में नहीं होता वह \nजिसे मैं अफ़सोस मानता रहा हूँ  \n\nमेरा मन आज शाम को \nशहर के बाहर जाकर \nऔर बैठकर किसी \n\nनिर्जन टीले पर \nदेर तक शाम होना \nदेखते रहने का था \n\nकारण-वश  और क्या कहूँ \nसभा में जाने की विवशता को \nमैं शाम को \n\nशहर के बाहर \nनहीं जा पाया \nन चढ़ पाया \n\nइसलिए किसी टीले पर \nदेख नहीं सका \nहोती हुई शाम \n\nऔर इसके कारण \nजैसा लग रहा है मन को \nउसे मैं अब तक \n\nअफ़सोस ही कहता रहा हूँ \nलोगों को \nएक तो ऐसी \n\nइच्छा ही नहीं होती \nहोती है तो \nउसके पूरा न होने पर \n\nउन्हें कुछ लगता नहीं है \nया जो लगता है \nउसे वे अफ़सोस \n\nनहीं कहते \nमैं आज विजन में \nकिसी टीले पर चढकर\n\nदेर तक \nहोती हुई शाम नहीं देख पाया \nजाना पड़ा एक सभा में \n\nइसका मुझे अफ़सोस है \nया कहिए \nमुझे वह है \n\nजिसे मैं \nअफ़सोस मानता रहा हूँ!\n\n"},{"title":"सुनाई पड़ते हैं \/ भवानीप्रसाद मिश्र","author":"भवानीप्रसाद मिश्र","poem":"सुनाई पड़ते हैं \nसुनाई पड़ते हैं कभी कभी \nउनके स्वर \nजो नहीं रहे \n\nदादाजी और बाई \nऔर गिरिजा और सरस \nऔर नीता\nऔर प्रायः \nसुनता हूँ जो स्वर \nवे शिकायात के होते हैं \n\nकी बेटा \nया भैया \nया मन्ना \n\nऐसी-कुछ उम्मीद \nकी थी तुमसे \nचुपचाप सुनता हूँ \nऔर ग़लतियाँ याद आती हैं \nदादाजी को \n\nअपने पास \nनहीं रख पाया \nउनके बुढ़ापे में \n\nनिश्चय ही कर लेता \nतो ऐसा असंभव था क्या \nरखना उन्हें दिल्ली में \n\nपास नहीं था बाई के \nउनके अंतिम घड़ी में\nहो नहीं सकता था क्या \n\nजेल भी चला गया था \nउनसे पूछे बिना \nगिरिजा!\n\nऔर सरस \nऔर नीता तो \nबहुत कुछ कहते हैं \n\nजब कभी \nसुनाई पड़ जाती है \nइनमें से किसी की आवाज़ \nबहुत दिनों के लिए  \nबेकाम हो जाता हूँ \nएक और आवाज़ \n\nसुनाई पड़ती है \nजीजाजी की \nवे शिकायत नहीं करते \n\nहंसी सुनता हूँ उनकी \nमगर हंसी में \nशिकायत का स्वर \nनहीं होता ऐसा नहीं है \nमैं विरोध करता हूँ इस रुख़  का \nप्यार क्यों नहीं देते \n\nचले जाकर अब दादाजी \nया बाई गिरिजा या सरस \nनीता और जीजाजी \n\nजैसा दिया करते थे तब \nजब मुझे उसकी \nउतनी ज़रुरत नहीं थी.\n\n"},{"title":"एक क्षण के लिए \/ भवानीप्रसाद मिश्र","author":"भवानीप्रसाद मिश्र","poem":"एक क्षण के लिए जब \nअपने को आप जैसा पाया मैंने \nआसमान तब \nसिर पर उठाया मैंने \nऔर दे मारा मैंने उसे \nज़मीन पर \nहंसी आ गयी तब मुझे \nउस क्षण यह सोचकर \nकि  कितना इसका शोर था \nइसी में रात थी \nइसी में भोर था \nऔर अब यह \nयों छार छार  पड़ा है \n\nआपके जैसा होने का मज़ा \nख़ासा बड़ा है \nमगर एक क्षण के लिए \nसदा तत्पर नहीं रह सकता मैं \nइतने निरर्थक रण के लिए \nजिसमें आसमान \nसिर पर उठाना पड़ता हो \nपटकना पड़ता हो जिसमें \nसूरज को ज़मीन पर!\n\n"},{"title":"जैसा दिखता है \/ भवानीप्रसाद मिश्र","author":"भवानीप्रसाद मिश्र","poem":"आसमान जैसा दिखता है \nवैसा नहीं है \nऔर न धरती \nजैसी दिखती है वैसी है \nठीक नहीं कह सकता कोई \nवह कैसा है यह कैसी है \n\nमगर फिर भी अंधी आँखों बहरे कानों \nहमें सब कुछ देखना-सुनना पड़ता है \nग़लत देखे–सुने में से \nबेकाम  का ही सही \nकुछ चुनना पड़ता है!\n\n"},{"title":"उस दिन \/ भवानीप्रसाद मिश्र","author":"भवानीप्रसाद मिश्र","poem":"उस दिन \nआँखें मिलते ही \nआसमान नीला हो गया था \nऔर धरती फूलवती \n\nचार आँखों का वह जादू \nतुम्हें यहाँ से कैसे भेजूं?\nआओ तो दिखाऊं \nवह जादू \n\nजादू जैसे \nजँबूरे के बिना नहीं चलता \nवैसे बिना तुम्हारे \nअकेला मैं \nन आसमान \nनीला कर पाता हूँ \nन धरती फूलवती!\n\n"},{"title":"एक बहुत ही तन्मय चुप्पी \/ भवानीप्रसाद मिश्र","author":"भवानीप्रसाद मिश्र","poem":"एक बहुत ही तन्मय चुप्पी ऐसी \nजो माँ  छाती में लगाकर मुँह\nचूसती रहती है दूध \nमुझसे चिपककर पड़ी  है \nऔर लगता है मुझे \nयह मेरे जीवन की \nलगभग सबसे निविड़ ऐसी घड़ी है \nजब मैं दे पा रहा हूँ \nस्वाभाविक और सुख के साथ अपने को \nकिसी अनोखे ऐसे सपने को \nजो अभी- अभी पैदा हुआ है\nऔर जो पी रहा है मुझे \nअपने साथ-साथ \nजो जी रहा  है मुझे!\n\n"},{"title":"तुम नहीं समझोगे \/ भवानीप्रसाद मिश्र","author":"भवानीप्रसाद मिश्र","poem":"तुम नहीं समझोगे केवल किया हुआ \nइसलिए अपने किये पर \nवाणी फेरता हूँ \nऔर लगता है मुझे \nउस पर लगभग पानी फेरता हूँ \n\nतब भी नहीं समझते तुम\nतो मैं उलझ जाता हूँ \nलगता है जैसे \nनाहक अरण्य में गाता हूँ \n\nऔर चुप हो जाता हूँ फिर \nलजाकर  \nअपनी वाणी को \nइस तरह स्वर से सजाकर!\n\n"},{"title":"अँधेरी रात \/ भवानीप्रसाद मिश्र","author":"भवानीप्रसाद मिश्र","poem":"अँधेरी रात \nपी लेती है जैसे \nछाया को \nऐसे पी लेता है \nअर्थों को अँधेरा मन \n\nतभी तो आज \nहवा फागुन की \nडालियों में अटक रही – सी  है\nऔर खटक रही- सी है\nनयी आयी  हुई ऊष्मा \nअभी-अभी फूटी हुई कोंपलों को \nबहुत दूर \nदक्षिण की तरफ़ \nनीली है पहाड़ की चोटी \nऔर लोटी- लोटी लग रही है \nआँगन के पौधे की आत्मा \nस्तब्ध इस शाम के \nपाँवों पर\n\n"},{"title":"धुँधला है चन्द्रमा \/ भवानीप्रसाद मिश्र","author":"भवानीप्रसाद मिश्र","poem":"धुंधला है चन्द्रमा \nसोया है मैदान घास का\nओढ़े हुए धुंधली–सी चाँदनी \n\nऔर गंध घास की \nफैली है मेरे आसपास और \nजहाँ तक जाता हूँ वहां तक  \n\nचादर चाँदनी की आज मैली है \nयों उजली है वो घास की इस गंध की अपेक्षा \nहरहराते घास के इस छन्द की अपेक्षा \n\nमन अगर भारी है \nकट जायेगी आज की भी रात \nकल की रात की तरह \nजब आंसू टपक रहे हैं \nकल की तरह \nलदे वृक्षों के फल की तरह \nऔर मैं हल्का हो रहा हूँ \nआज का रहकर भी \nकल का हो रहा हूँ\n\n"},{"title":"चाँदनी से तरबतर \/ भवानीप्रसाद मिश्र","author":"भवानीप्रसाद मिश्र","poem":"चांदनी से तरबतर वह रात \nवन के वृक्ष \nवृक्षों पर सटी बैठी हुई \nझंकारवन्ती  झिल्लियाँ \n\nसब याद है \nफिर न उतना सुख \nन इतना दुख मिले\nफ़रियाद है\n\n"},{"title":"बहुत छोटी जगह \/ भवानीप्रसाद मिश्र","author":"भवानीप्रसाद मिश्र","poem":"बहुत छोटी जगह है घर \nजिसमें इन दिनों \nइजाज़त है मुझे \n\nचलने फिरने की \nफिर भी बड़ी \nगुंजाइश है इसमें \n\nतूफानों के घिरने की \nकभी बच्चे \nलड़ पड़ते हैं \n\nकभी खड़क उठते हैं \nगुस्से से उठाये-धरे \nजाने वाले  \nबर्तन \nघर में रहने वाले \nसात जनों के मन\n\nलगातार \nसात मिनिट भी \nनिश्चिंत  नहीं रहते \n\nकुछ-न-कुछ \nहो जाता है \nहर एक के मन को  \nथोड़ी-थोड़ी ही \nदेर में \nमगर \n\nतूफ़ानों के \nइस फेर में पड़कर भी \nछोटी यह जगह \n\nमेरे चलने फिरने लायक \nबराबर बनी रहती है \n\nयों झुकी रहती है \nकिसी की आँख \nभृकुटी किसी की तानी रहती है \nमगर सदस्य सब \nरहते हैं मन-ही-मन \nएक-दूसरे के प्रति \n\nमेरे सुख की गति इसलिए \nअव्याहत है \n\nकुंठित नहीं होती \nइस छोटी जगह में \nजिसे \n\nघर कहते हैं \nऔर सिर्फ जहाँ\nइन दिनों  \n\nचलने फिरने की \nइजाज़त है\nमुझे!\n\n"},{"title":"सागर से मिलकर \/ भवानीप्रसाद मिश्र","author":"भवानीप्रसाद मिश्र","poem":"सागर से मिलकर जैसे\nनदी खारी हो जाती है\nतबीयत वैसे ही\n\nभारी हो जाती है  मेरी\nसम्पन्नों से मिलकर\nव्यक्ति से मिलने का\n\nअनुभव नहीं होता\nऐसा नहीं लगता\nधारा से धारा जुड़ी  है\nएक सुगंध\nदूसरी सुगंध की ओर\nमुड़ी है\n\nतो कहना चाहिए\nसम्पन्न  वयक्ति\nवयक्ति नहीं है\nवह सच्ची कोई अभिव्यक्ति\nनहीं है\n\nकई बातों का जमाव है\nसही किसी भी\nअस्तित्व का आभाव है\n\nमैं उससे मिलकर\nअस्तित्वहीन हो जाता हूँ\nदीनता मेरी\n\nबनावट का कोई तत्व नहीं है\nफिर भी धनाड्य से मिलकर\nमैं दीन हो जाता हूँ\n\nअरति जनसंसदि का\nमैंने इतना ही\nअर्थ लगाया है\nअपने जीवन के\nसमूचे अनुभव को\nइस तथ्य में समाया है\n\nकि साधारण जन\nठीक जन है\nउससे मिलो जुलो\n\nउसे खोलो\nउसके सामने खुलो\nवह सूर्य है जल है\n\nफूल है फल है\nनदी है धारा है\nसुगंध है\n\nस्वर है ध्वनि है छंद है\nसाधारण का ही जीवन में\nआनंद है!\n\n"},{"title":"मेरे वृन्त पर \/ भवानीप्रसाद मिश्र","author":"भवानीप्रसाद मिश्र","poem":"मेरे वृन्त   पर \nएक फूल खिल रहा है \nउजाले की तरफ़  मुंह किये हुए I \n\nऔर उकस रहा है \nएक कांटा भी \nउसी की तरह \nपीकर मेरा रस \nमुंह उसका \nअँधेरे की तरफ़  है I \n\nफूल झर जाएगा \nमुंह किए -किए \nउजाले की तरफ़  \nकाँटा \nवृन्त के सूखने पर भी \nवृन्त पर बना रहेगा\n\n"},{"title":"असंदिग्ध एक उजाला \/ भवानीप्रसाद मिश्र","author":"भवानीप्रसाद मिश्र","poem":"असंदिग्ध एक उजाला \nटूटा बिजली बन कर \nशिखर पर मेरी दृष्टि के \nऔर डर  कर मैंने \nबंद कर ली अपनी आँखें \n\nजब खोली आँखें तो देखा \nकि देख नहीं पातीं मेरी आँखें अब कुछ भी \nसिवा उस असंदिग्ध उजाले के \nऔर दिखता है वह भी \nआँखों के आगे अँधेरा छा  जाने पर \nअंधेरे में तैरने वाली चिन्गारियों की तरह \n\nअसंदिग्ध यह उजाला \nजो केवल  अब चिंनगारियों में दिख़ता है \nदिखा नहीं पाता कुछ भी!\n\n"},{"title":"अपने आपमें \/ भवानीप्रसाद मिश्र","author":"भवानीप्रसाद मिश्र","poem":"अपने आप में \nएक ओछी चीज़ है समय \nचीजों  को टोड़ने वाला \n\nमिटाने वाला बने- बनाये \nमहलों मकानों \nदेशों मौसमों\n\nऔर ख़यालों को \nमगर आज सुबह से  \nपकड़ लिये हैं मैंने \n\nइस ओछे आदमी के कान \nऔर वह मुझे बेमन से ही सही \n\nमज़ा दे रहा है \nदस – पंद्रह  मिनिट \nसुख से बैठकर अकेले में \n\nमैंने चाय भी पी है \nलगभग घंटे – भर\nनमिता को \nजी खोलकर  \nपढाई है गीता\nलगभग इतनी ही देर तक \n\nगोड़ी हैं फूलों की  क्यारियाँ \nबाँधा है फिर से\nऊंचे पर \n\nगिरा हुआ \nचमेली का क्षुप \nऔर \n\nअब सोचता हूँ \nदोपहर होने पर\nबच्चों के साथ \n\nबहुत दिनों में \nबैठकर चौके में \nभोजन करूंगा \n\nहसूंगा बोलूंगा उनसे \nजो लगभग \nसह्मे- सह्मे से \n\nघुमते रहते हैं आजकल \nमेरी बीमारी के कारण \nऔर फिर \nसो  जाऊंगा दो घंटे \nसमय अपने बस -भर \nइस सबके बीच भी \n\nमिटाता  रहा होगा \nचाय बनाने वाली \nमेरी पत्नी को \n\nगीता पढने वाली \nमेरी बेटी को \nचमेली के क्षुप को \n\nऔर मुझको भी \nमगर मैं \nइस सारे अंतराल में \n\nपकड़े रहा हूँ \nइस ओछे आदमी के कान \nऔर बेमन से ही सही \n\nदेना पड़ा है उसे \nहम सबको मज़ा.\n\n"},{"title":"क्या हर्ज़ है \/ भवानीप्रसाद मिश्र","author":"भवानीप्रसाद मिश्र","poem":"क्या हर्ज़ है अगर अब \nविदा ले लें हम \nएक सपने से \n\nजो तुमने भी देखा था \nऔर मैंने भी \nदोनों के सपने में \n\nकोई भी फ़र्क \nनहीं था ऐसा तो \nनहीं कहूँगा \n\nफ़र्क था \nमगर तफ़सील -भर का  \nमूलतः \n\nसपना एक ही था \nशुरू हुआ था वह \nएक ही समय \nएक ही जगह \nएक ही कारण  से \nमगर उसे देखा था \nदो आमने – सामने खड़े \nव्यक्तियों ने \n\nइसलिए \nएक ने ज्यादातर भाग \nइस तरफ़  का देखा \nदुसरे ने उस तरफ का \nएक ने देखा \n\nजिस पर डूबते सूरज की \nकिरणें पर रहीं थीं \nऐसा एक \nनिहायत ख़ूबसूरत \nचेहरा \nलगभग \nअसंभव रूप से सही और \nसुन्दर नाक घनी भौहें \nपतले ओंठ \nघनी और बिखरी \nकेश राशि \nसरो जैसा क़द  \nऔर आखें \nमदभरी न कहो \nमद भरने वाली तो \nकह ही सकते हैं \nऔर \nदूसरों ने देखा \n\nडूबते सूरज की तरफ़ \nपीठ थी  जिसकी \nऐसा एक व्याक्ति \nलगभग बंधा हुआ- सा \nअपने ही रूप की डोर से \nसपने \nलम्बे लगते हैं मगर वे \nसचमुच लम्बे नहीं होते \nहमारे लम्बे लगने वाले \n\nसपने में \nबड़ी- बड़ी घटनाएँ हुईं \nडूबे बहे उतराये \n\nहम सुख – दुख में \nऔर फिर जब \nसपना टूट गया \nतो हमने \nआदमी की तमाम जिदों की तरह \nइस बात की जिद की \n\nकि सपना हम देखते रहेंगे \nमगर बहुत दिनों से \nसोच रहा हूँ मैं \nऔर अब \nपूछ रहा हूँ तुमसे \n\nक्या हर्ज़ है अगर अब \nविदा ले लें हम उस सपने से \nजो हमने सच पूछो तो \n\nथोड़ी  देर एक साथ देखा \nऔर जाग जाने पर भी \nजिसे बरसों से \n\nपूरी ज़िद के साथ \nपकड़े हैं बल्कि \nपकड़े रहने का बहाना किये हैं!\n\n"},{"title":"काफ़ी दिन हो गए \/ भवानीप्रसाद मिश्र","author":"भवानीप्रसाद मिश्र","poem":"काफ़ी दिन हो गये\nलगभग छै साल कहो\nतब से एक कोशिश कर रहा हूँ\n\nमगर होता कुछ नहीं है\nकाम शायद कठिन है\nमौत का चित्र खींचना\nमैंने उसे\nसख्त ठण्ड की एक\nरात में देखा था\n\nनंग – धडंग\nनायलान के उजाले में खड़े\nन बड़े  दाँत\nन रूखे केश\nन भयानक चेहरा\nख़ूबसूरती का\nपहरा अंग अंग पर\nकि  कोई  हिम्मत न\nकर सके\nहाथ लगाने की\nआसपास दूर तक कोई\nनहीं था उसके सिवा मेरे\n\nमैं तो ख़ूबसूरत  अंगों पर\nहाथ लगाने के लिए\nवैसे भी  प्रसिद्ध नहीं हूँ\nउसने मेरी तरफ़  देखा नहीं\nमगर पीठ फेरकर\nइस तरह खड़ी हो गयी\nजैसे उसने मुझे देख लिया हो\nऔर\n\nदेर तक  खड़ी रही\nबँध – सा गया था मैं\nजब तक\nवह गयी नहीं\nदेखता रहा मैं\nउसके\nपीठ पर पड़े बाल\nनितम्ब पिंडली त्वचा का\nरंग और प्रकाश\n\nदेखता रहा\nपूरे जीवन को\nभूलकर\n\nऔर फिर\nबेहोश हो गया\nहोश जब आया तब मैं\n\nअस्पताल में पड़ा था\nबेशक मौत नहीं थी वहां\nवह मुझे\nबेहोश होते देखकर\nचली गई थी\nतब से मैं\n\nकोशिश कर रहा हूँ\nउसे देखने की\nलेकिन हर बार\n\nक़लम की नोंक पर\nबन देता है  कोई\nमकड़ी  का जाला\nया बाँध देता है\nकोई चीथड़-सा\nया कभी\n\nनोक टूट जाती है\nकभी एकाध\nठीक रेखा खींच कर\n\nहाथ से छूट जाती है\nलगभग छै साल से\nकोशिश कर रहा हूँ मैं\n\nमौत का चित्र\nखींचने की\nमगर होता कुछ नहीं है!\n\n"},{"title":"शून्य होकर \/ भवानीप्रसाद मिश्र","author":"भवानीप्रसाद मिश्र","poem":"शून्य  होकर\nबैठ जाता है जैसे\nउदास बच्चा\n\nउस दिन उतना अकेला\nऔर असहाय बैठा दिखा\nशाम का पहला तारा\nकाफ़ी देर तक\nनहीं आये दूसरे तारे\nऔर जब आये तब भी\n\nऐसा नहीं लगा\nपहले ने उन्हें महसूस किया है\nया दूसरों ने पहले को!\n\n"},{"title":"अधूरे ही \/ भवानीप्रसाद मिश्र","author":"भवानीप्रसाद मिश्र","poem":"अधूरे मन से ही सही\nमगर उसने\nतुझसे मन की बात कही\n\nपुराने दिनों के अपने\nअधूरे सपने\nतेरे क़दमों में\n\nला रखे उसने\nतो तू भी सींच दे\nउसके\n\nतप्त शिर को\nअपने आंसुओं से\n\nडाल दे उस पर\nअपने आँचल की\nछाया\nक्योंकि उसके थके – मांदे  दिनों में भी\nउसे चाहिए\nएक मोह माया\n\nमगर याद रखना पहले-जैसा\nउद्दाम मोह\n\nपहले -जैसी ममत्व भरी माया\nउसके वश की\nनहीं है\nज़्यादा जतन नहीं है ज़रूरी\nबस उसे\nइतना लगता रहे\n\nकि उसके सुख-दुःख को\nसमझने वाला\nयहीं -कहीं है!\n\n"},{"title":"जैसे याद आ जाता है \/ भवानीप्रसाद मिश्र","author":"भवानीप्रसाद मिश्र","poem":"जैसे याद आ जाता है चेहरा किसी का\nसामने पड़  जाने पर\nऔर नाम उसका याद नहीं आता\n\nया जैसे एकाध- बार\nजाने – पहचाने से लगते हैं वे\nजिनसे कभी  नहीं मिले\n\nपाने और खोने के\nकोने ही कोने वैसे आज गड़ते हैं\nकभी आँख में कभी मन में\nकभी पीठ पर\n\nहाथ कुछ नहीं लगता\nन नाम न रूप\nअस्तित्व का आँगन\nकृतज्ञता की धूप से भरा है\nऔर तिस पर भी\nसूना है विस्तार\nदेहरी से ठाकुरद्वारे तक का\n\nपाने और खोने के\nकोने ही कोने गड़ते हैं\nपीठ में\nमन में दीठ में\n\n"},{"title":"तुम्हारी ओर से \/ भवानीप्रसाद मिश्र","author":"भवानीप्रसाद मिश्र","poem":"तुम्हारी और से झिल्ली जो\nमढ़ी गई है मेरे ऊपर\nतन्तु जो तुम्हारा बाँधे है मुझे\nइच्छा जो अचल है  \nतुमसे आच्छादित रहने की\n\nआशा जो अविचल है मेरी\nतुममें समा जाने की\n\nकैसे उसे  उतारूँ \nकैसे उसे तोडूं कैसे उसे छोडूं\n\nजोडूं कैसे अब इन सबको\nअपने या पराये किसी छोर से\n\nतुम्हारी और से जो मढ़ा गया है\nनशा-सा चढ़ा गया है वह मुझ पर\n\nठगी सी बुद्धी को जगाऊँगा\nतो कौन कह सकता है\nलजाऊंगा  नहीं \nहोश में आने पर!\n\n"},{"title":"आसमान ख़ुद \/ भवानीप्रसाद मिश्र","author":"भवानीप्रसाद मिश्र","poem":"आसमान खुद \nआसमान ख़ुद हवा बनकर\nनहीं बहता जैसे\nहवा उसमें बहती है\n\nऐसे जीवन भी\nख़ुद नहीं बन जाता मौत\nमौत उसमें रहती है\nकहीँ  पहले से \n\nऔर सिर उठाती है फिर\nवक़्त पाकर\nआसमान में चुप पड़ी हुई\nहवा की तरह\n\nआसमान खुद\nहवा बनकर नहीं बहता!\n\n"},{"title":"कोई सागर नहीं है \/ भवानीप्रसाद मिश्र","author":"भवानीप्रसाद मिश्र","poem":"कोई सागर नहीं है अकेलापन\nन वन है\nएक मन है अकेलापन\nजिसे समझा जा सकता है\nआर पार जाया जा सकता है जिसके\nदिन में सौ बार\n\nकोई सागर नहीं है\nन वन है\nबल्कि एक मन है \nहमारा तुम्हारा अकेलापन!\n\n"},{"title":"चिकने लम्बे केश \/ भवानीप्रसाद मिश्र","author":"भवानीप्रसाद मिश्र","poem":"चिकने लम्बे केश\nकाली चमकीली आँखें\nखिलते हुए फूल के जैसा रंग शरीर का\nफूलों ही जैसी सुगंध शरीर की\nसमयों के अंतराल चीरती हुई\nअधीरता इच्छा की\nयाद आती हैं ये सब बातें\nअधैर्य नहीं जागता मगर अब\nइन सबके याद आने पर\n\nन जागता है कोई पश्चाताप\nजीर्णता के जीतने का\nशरीर के इस या \nउस वसंत के बीतने का\n\nदुःख नहीं होता\nउलटे एक परिपूर्णता -सी\nमन में उतरती है\n\nजैसे मौसम के बीत जाने पर\nदुःख नहीं होता\nउस मौसम के फूलों का!\n\n"},{"title":"साधारण का आनन्द \/ भवानीप्रसाद मिश्र","author":"भवानीप्रसाद मिश्र","poem":"सागर से मिलकर जैसे\nनदी खारी  हो जाती है\nतबीयत वैसे ही\nभारी हो जाती है  मेरी\nसम्पन्नों से मिलकर\n\nव्यक्ति से मिलने का\nअनुभव नहीं होता\nऐसा नहीं लगता\nधारा से धारा जुड़ी  है\nएक सुगंध\nदूसरी सुगंध की ओर मुड़ी है\n\nतो कहना चाहिए\nसम्पन्न व्यक्ति\nव्यक्ति नहीं है\nवह सच्ची कोई अभिव्यक्ति\nनहीं है\n\nकई बातों का जमाव है\nसही किसी भी\nअस्तित्व का अभाव है\nमैं उससे मिलकर\nअस्तित्वहीन हो जाता हूँ\n\nदीनता मेरी\nबनावट का कोई तत्व नहीं है\nफिर भी धनाढ्य से मिलकर\nमैं दीन  हो जाता हूँ\n\nअरति जनसंसदि का\nमैंने इतना ही\nअर्थ लगाया है\nअपने जीवन के\nसमूचे अनुभव को\nइस तथ्य में समाया है\n\nकि साधारण जन\nठीक जन है\nउससे मिलो जुलो\nउसे खोलो\nउसके सामने खुलो\nवह सूर्य है जल है\n\nफूल है फल है\nनदी है धारा है\nसुगंध है\nस्वर है ध्वनि है छंद है\nसाधारण का ही जीवन में\nआनंद है!\n\n"},{"title":"स्नेह-शपथ \/ भवानीप्रसाद मिश्र","author":"भवानीप्रसाद मिश्र","poem":"हो दोस्त या कि वह दुश्मन हो,\nहो परिचित या परिचय विहीन;\nतुम जिसे समझते रहे बड़ा\nया जिसे मानते रहे दीन;\nयदि कभी किसी कारण से\nउसके यश पर उड़ती दिखे धूल,\nतो सख़्त बात कह उठने की\nरे, तेरे हाथों हो न भूल ।\nमत कहो कि वह ऐसा ही था,\nमत कहो कि इसके सौ गवाह;\nयदि सचमुच ही वह फिसल गया\nया पकड़ी उसने ग़लत राह --\nतो सख़्त बात से नहीं, स्नेह से\nकाम ज़रा लेकर देखो;\nअपने अन्तर का नेह अरे,\nदेकर देखो ।\n\nकितने भी गहरे रहें गर्त,\nहर जगह प्यार जा सकता है;\nकितना भी भ्रष्ट ज़माना हो,\nहर समय प्यार भा सकता है;\nजो गिरे हुए को उठा सके\nइससे प्यारा कुछ जतन नहीं,\nदे प्यार उठा पाए न जिसे\nइतना गहरा कुछ पतन नहीं ।\nदेखे से प्यार भरी आँखें\nदुस्साहस पीले होते हैं\nहर एक धृष्टता के कपोल\nआँसू से गीले होते हैं ।\nतो सख़्त बात से नहीं\nस्नेह से काम ज़रा लेकर देखो,\nअपने अन्तर का नेह\nअरे, देकर देखो ।\n\nतुमको शपथों से बड़ा प्यार,\nतुमको शपथों की आदत है;\nहै शपथ ग़लत, है शपथ कठिन,\nहर शपथ कि लगभग आफ़त है;\nली शपथ किसी ने और किसी के\nआफ़त पास सरक आई,\nतुमको शपथों से प्यार मगर\nतुम पर शपथें छाईं-छाईं ।\nतो तुम पर शपथ चढ़ाता हूँ:\nतुम इसे उतारो स्नेह-स्नेह,\nमैं तुम पर इसको मढ़ता हूँ\nतुम इसे बिखेरो गेह-गेह ।\nहैं शपथ तुम्हारे करुणाकर की\nहै शपथ तुम्हें उस नंगे की\nजो भीख स्नेह की माँग-माँग\nमर गया कि उस भिखमंगे की ।\nहे, सख़्त बात से नहीं\nस्नेह से काम जरा लेकर देखो,\nअपने अन्तर का नेह\nअरे, देकर देखो ।\n\n"},{"title":"होने का दावा \/ भवानीप्रसाद मिश्र","author":"भवानीप्रसाद मिश्र","poem":"अपने ही सही होने का दावा\nदावानल है\nफल है चारों तरफ धू-धू\nचारों तरफ मैं-मैं\nचारों तरफ तू-तू\n\n"},{"title":"अनुत्तर योग \/ भवानीप्रसाद मिश्र","author":"भवानीप्रसाद मिश्र","poem":"प्रार्थना का जवाब नहीं मिलता\nहवा को हमारे शब्द\nशायद आसमान में\nहिला जाते हैं\nमगर हमें उनका उत्तर नहीं मिलता\n\nबंद नहीं करते\nतो भी हम प्रार्थना\nमंद नहीं करते हम\nअपने प्रणिपातों की गति\n\nधीरे धीरे\nसुबह-शाम ही नहीं\nप्रतिपल\nप्रार्थना का भाव\nहम में जागता रहे\nऐसी एक कृपा हमें मिल जाती है\n\nखिल जाती है\nशरीर की कँटीली झाड़ी\nप्राण बदल जाते हैं\n\nतब वे शब्दों का उच्चारण  नहीं करते\nतल्लीन कर देने वाले स्वर गाते हैं\nइसलिए मैं प्रार्थना छोड़ता नहीं हूँ\nउसे किसी उत्तर से जोड़ता नहीं हूँ!\n\n"},{"title":"तुम्हारी छाया में \/ भवानीप्रसाद मिश्र","author":"भवानीप्रसाद मिश्र","poem":"जीवन की ऊष्मा की\nयाद भी बनी है जब तक\nतब तक मैं\nघुटने में सिर डालकर\nनहीं बैठूँगा सिकुड़ा–सिकुड़ा\n\nभाई मरण\nतुम आ सकते हो\nचार चरण\nछलाँगें भरते मेरे कमरे में\n\nमैं ताकूँगा नहीं\nतुम्हारी तरफ़ डरते–डरते\nआँकूँगा\nजीवन की नयी कोई छाँव\nतुम्हारी छाया में!\n\n"},{"title":"अलस रस \/ भवानीप्रसाद मिश्र","author":"भवानीप्रसाद मिश्र","poem":"जैसे दर्द चला जाता है\nऐसे चला गया\nउत्साह का एक मौसम\n\nऔर हमने आराम की साँस ली\nकी अब थोड़े दिनों तक\nहमारी सुबह-शामों की ख़बर\nहम नहीं रखेंगे\nदूसरे रखेंगे\n\nहम केवल पड़े  रहने का सुख\nचखेंगे  हौले–हल्के\n\nदुःख की तरह तीव्र\nउत्साह का मौसम\nचला जो गया है!\n\n"},{"title":"समकक्ष \/ भवानीप्रसाद मिश्र","author":"भवानीप्रसाद मिश्र","poem":"कठिन है\nअँधेरे को\nआत्मा से\nअलग करना\n\nक्योंकि\nदोनों कि आँख\nआख़िर\nउजाले\nपर है!\n\n"},{"title":"सुतंतुस \/ भवानीप्रसाद मिश्र","author":"भवानीप्रसाद मिश्र","poem":"जैसे किसी ने\nमन के बखिए\nउघेड़ दिए\nसब खुल गया\nलगा मैं कुल का कुल\nगया\nभीतर\nकुछ भी\nबचा नहीं है\nतब मैंने\nयह\nमानकर\nकि भीतर मन के सिवा\nऔर-और तत्व होंगे\nउन तत्वों को टेरा\nबाहर के जाने हुए\nतत्वों का रूख़ भी\nभीतर की तरफ़ फेरा\nऔर अब\nसब\nरफ़ू किया जा रहा है\nसमूचा जीवन\nनये सिरे से\nजिया जा रहा है!\n\n"},{"title":"उठा लो \/ भवानीप्रसाद मिश्र","author":"भवानीप्रसाद मिश्र","poem":"उठा लो\nआत्मा का यह फूल\n\nजो तूफ़ान के थपेड़े से\nधूल में गिर गया है\nउठा लो इसे\n\nचुनना तो\nवृंत पर से \nहो सकता था\n\nमगर अब वह\nवृंत पर नहीं\nधूल पर है\n\nउठा लो \nआत्मा का यह फूल\nधूल पर से\n\nधूल को\nवृंत की तरह\nदुख भी नहीं होगा\n\nऔर चुने जाने का दर्द\nनहीं होगा फूल को\nउठा लो\n\nआत्मा का यह फूल\nजो तूफ़ान के थपेड़े से\nधूल में गिर गया है!\n\n"},{"title":"रास्ते पर \/ भवानीप्रसाद मिश्र","author":"भवानीप्रसाद मिश्र","poem":"रास्ते पर चलते–चलते\nभीड़ में जलते-जलते\nअकेले हो जाने पर\nहम राख हो जायेंगे\n\nऔर अगर\nकोई साख चाहेगा\nतो हम इस तरह\nअपनी राख से\nअपने शानदार ज़माने की\nसाख हो जायेंगे\n\n"},{"title":"दर्द की दवा \/ भवानीप्रसाद मिश्र","author":"भवानीप्रसाद मिश्र","poem":"दर्द की दवा का असर\nहवा हो जाये जब\n\nतब जो दर्द लौट आया है\nउसे नया मान  लो\n\nऔर उपाय भी उसका\nनया खोजो कोई\n\nविचारणीय मानो\nमेरे इस सुझाव को\n\nसहलाओ\nनए ढंग से बार बार\nपुराने घाव को\n\nलाभ समझ में आयेंगे\nकम-से-कम\nपुराने घाव\nपुराने नहीं हो पायेंगे!\n\n"},{"title":"मैं फिर आऊंगा \/ भवानीप्रसाद मिश्र","author":"भवानीप्रसाद मिश्र","poem":"गतिहीन समय ने\nमुझे इस तरह फेंक दिया है\nअपने से दूर\nजिस तरह फेंक नहीं पाती हैं\nचट्टान लहरों को\nमैं  समय  तक आया था यों\nकि उसे  भी आगे  बढाऊँ\n\nमगर उसने\nमुझे पीछे  फेंक दिया है\nमैं चला था जहाँ से\nअलबत्ता वहां तक तो\nनहीं ढकेल पाया है वह मुझे\n\nऔर कुछ न कुछ मेरा\nसमय को भले नहीं\nसरका पाया है आगे\n\nख़ुद कुछ आगे चला गया है उससे\nलाँघकर उसे छिटक गये हैं\nमेरे शब्द\nमगर मैं उसे अब\nसमूचा   लाँघकर\nआगे बढ़ना चाहता हूँ\n\nअभी नहीं हो रहा है उतना\nइतना करना है मुझे\nऔर इसके लिए\nमैं फिर आऊँगा\n\n"},{"title":"नये अर्थ की प्यास में \/ भवानीप्रसाद मिश्र","author":"भवानीप्रसाद मिश्र","poem":"नये अर्थ की प्यास में डूब गया शब्द\nमन का गोताख़ोर डूब गया उभरकर\nभँवर में अविश्वास के\n\nहुआ ही कुछ तो यह हुआ कि\nउमड़ लिये धारा के ऊपर–ऊपर\nसंदर्भों के घन और फिर वे भी\nझंझावत में उड़ गये\n\nबरस लिये शायद जाकर किन्हीं\nअनजाने मैदानों में\n\nऔर छू गई अगर आकर ठंडी हवा\nउन  प्रांतरों की तो छटपटाये \nनये अर्थों के लिए डूबे–डूबे  शब्द\nछूकर ठंडी हवा\n\nपानी की लकीरें बनकर\nरह गये डूबे–उभरे शब्द\n\nसन्दर्भों भरी भँवरी  से\nवापिस ही नहीं हुए\nमोती के लिए ताल तक पैठे हुए\nमछुए!\n\n"},{"title":"बच्चों की तरह \/ भवानीप्रसाद मिश्र","author":"भवानीप्रसाद मिश्र","poem":"बच्चे की तरह हँसे\nऔर जब रोये तो बच्चे की तरह\nख़ालिस सुख ख़ालिस दुख\n\nन उसमें ख़याल कुछ पाने का\nन मलाल इसमें कुछ खोने का\nसुनहली हँसी और आंसू रुपहले\nदोनों ऐसे कि मन बहला\nउससे भी इससे भी\n\nकोरे क़िस्से भी अंश हो गए अपने\nहर छाया के पीछे दौड़ाया सपनों ने\nऔर दब गयी पाँवो के नीचे दौड़ते-दौड़ते\nकोई छाया\n\nतो हँसे खिलखिलाकर बच्चों की तरह\nऔर छूट गया\nहाथ छाया का आकर हाथ में\n\nतो रोये तिलमिलाकर बच्चों की तरह\nख़ालिस सुख  \nख़ालिस दुख!\n\n"},{"title":"यह तो हो सकता है \/ भवानीप्रसाद मिश्र","author":"भवानीप्रसाद मिश्र","poem":"यह तो हो सकता है \nकि थक जाऊं मैं लिखने-पढ़ने से\n\nकवि की तरह दिखने से\nअच्छा मानता हूँ मैं किसी का भी\nकिसान या बुनकर दिखना\n\nगीत लिखने से अच्छा मानता हूँ मैं\nलिखना फ़सलें ज़मीन के टुकड़े पर\n\nअपने टुकड़े पर तरजीह देता हूँ\nकिसी और के पल-भर हँसने को\nकमतर मानता हूँ तौल-तौल कर शब्द\nताने कसने को\n\nया कहो उससे अच्छा मानता हूँ कमर कसना\nविनोबा कहते थे दिल्ली में बसना\nस्वर्गवासी हो जाने का पर्याय है\n\nऔर पूछते थे\nक्यों भवानी बाबू\nइस पर तुम्हारी क्या राय है?\n\n"},{"title":"उसे क्या नाम दूँ \/ भवानीप्रसाद मिश्र","author":"भवानीप्रसाद मिश्र","poem":"उसे क्या नाम दूँ जिसे मैंने\nअपनी बुद्धि के अँधेरे में देखा नहीं\nछुआ\nजिसने मेरे छूने का जवाब \nछूने से दिया\n\nऔर जिसने मेरी चुप्पी पर\nअपनी चुप्पी की मोहर लगाई\nजिसने मेरी बुद्धि के अँधेरे पर\nमेरे मन की अँधेरे की\nतहों पर तहें जमाईं\n\nऔर फिर जगा दिया मुझे\nऐसे एक दिन में\nजिसमें आकाश तारों से भी \nभरा था\nवातावरण जिसमें\nदूब की तरह हरा था\nऔर कोमल!\n\n"},{"title":"अपने जन्म दिन पर \/ भवानीप्रसाद मिश्र","author":"भवानीप्रसाद मिश्र","poem":"बस इतना मै हूँ\nएक सामान्य-सा अहं\nएक सकुचा-सकुचा-सा\nसदभाव\n\nबस इतना मै हूँ\nऔए चाहता हूँ\nबने रहें\nमेरे ये नगण्य तत्व\nजितने हैं उतने\n\nमेरे भीतर\nऔर छुएं मेरे बाहर\nदूसरों को\nजगाएं उनमे\nअपने-अपनेपन का भाव\nजो कम हो अभिमान से\nजो नम हो\nप्यार से कुछ ज्यादा\n\n"},{"title":"छोटी छोटी कविताएँ \/ भवानीप्रसाद मिश्र","author":"भवानीप्रसाद मिश्र","poem":"कोई भी काम \nकर्तव्य बन जाता है उसी क्षण\nजब हमें लगता है कि \nवह उस निष्ठा का अंग है\nजो जीवन के पहले क्षण से \nहमारे संग है.\n\n———–\nहमारा सब कुछ \nअपनी-अपनी जगह हो\nतभी समझ सकते हैं \nहम इतनी छोटी बात भी\nजैसे एक और एक दो\n———\n\nअपने प्रति सख्त बनो\nजिससे नरम बन सको \nदूसरों के प्रति\nअच्छी है अति  यहीं\nऔर कहीं नहीं\n———\n\nखुल जाएँ अगर दृष्टि के द्वार\nतो दिखने लगे सब कुछ \nआँखों  के सामने वैसा ही\nजैसा वह है अनंत याने\nतब फिर न दौड़ें \n-फिरें हम कुछ भी पाने.\n———\n\nजो जितना ऊंचा चढ़ता है\nउतना साबित कदम बनाना पड़ता है उसको\nमौत का सबब बन सकती है एक पल मे\nऊंचाई पर लापरवाही.\n\n"},{"title":"एक आगमन \/ भवानीप्रसाद मिश्र","author":"भवानीप्रसाद मिश्र","poem":"आता है सूरज तो जाती है रात\nकिरणों ने झाँका है होगा प्रभात\nनये भाव पंछी  चहकते है आज\n\nनए फूल मन मे महकते हैं आज\nनये बागबां हम नये ढंग से\nजगत को रंगेंगे  नए रंग से\nखिलाएंगे कड़ी के फल-फूल  पात\n\nकरोड़ों कदम गम को कुचलेंगे जब\nख़ुशी की तरंगों में मचलेंगे जब\nतो सूरज हँसेगा हँसेगी सबा\nबदल जायेंगे आग पानी हवा\n\nबढ़ाओ कदम  लो चलाओ हाथ\nआता है सूरज तो जाती है रात\nकिरणों ने झाँका है होगा प्रभात\n\n"},{"title":"संग्रह के खिलाफ \/ भवानीप्रसाद मिश्र","author":"भवानीप्रसाद मिश्र","poem":"हवा तेज़ बह रही है\nऔर संग्रह जो मैं\nमुर्त्तिब करना चाह रहा हूँ\nउड़ा रही है उसके पन्ने\n\nएक बूडा आदमी\nचल रहा है सड़क पर\nबदल दिया है उसका रंग\nबत्ती के मटमैले उजाले ने\n\nऔर कुत्ते उस पर भोंक रहे हैं\nछाया लैम्पोस्ट की\nसाधिकार\nआ कर पड़ी है\nसंग्रह के खुले पन्ने पर\n\nहवा और कुत्ते और बूढ़ा आदमी\nबत्ती और लैम्पोस्ट\nसब\nमानो मेरे संग्रह के खिलाफ हैं\n\nजी नहीं होता\nइस सब के बीच\nलिखते रहने का\n\nकुत्तों को भागों जाऊं\nबूढ़े आदमी को\nभीतर बुलाऊँ!\n\n"},{"title":"एक और आसमान \/ भवानीप्रसाद मिश्र","author":"भवानीप्रसाद मिश्र","poem":"मछली\nउछली\n\nउजली चाँदनी ने\nउस पर हाथ फेरा\n\nचाँदनी से भी\nउजले पानी का\nपानी पर\nएक घेरा बन गया\n\nमन गया मानो\nनीचे धरती पर भी एक आसमान\n\n"},{"title":"पानी को क्या सूझी \/ भवानीप्रसाद मिश्र","author":"भवानीप्रसाद मिश्र","poem":"मैं उस दिन\nनदी के किनारे पर गया\nतो क्या जाने\nपानी को क्या सूझी\nपानी ने मुझे\nबूँद–बूँद पी लिया\n\nऔर मैं\nपिया जाकर पानी से\nउसकी तरंगों में\nनाचता रहा\n\nररत-भर\nलहरों के साथ-साथ\nसितारों के इशारे\nबाँचता रहा!\n\n"},{"title":"इतने बहुत–से वसंत का \/ भवानीप्रसाद मिश्र","author":"भवानीप्रसाद मिश्र","poem":"इतने बहुत–से वसंत का \nक्या होगा\n\nमेरे पास एक फूल है\nइन रोज़–रोज़ के\nतमाम सुखों का क्या होगा \nमेरे पास एक भूल है\nसदा की अछूती और टटकी\nऔर मनहरण\n\nपैताने बैठा है जिसके\nजीवन\nसिरहाने बैठा है जिसके\nमरण!\n\n"},{"title":"नए साल के लिए \/ भवानीप्रसाद मिश्र","author":"भवानीप्रसाद मिश्र","poem":"कल हमारे चाँद सूरज और तारे\nबदल जायेंगे लगेंगे अमित प्यारे\nटूट जायेगा हमारा कड़ा  घेरा\nऔर  होगा मुक्त कल पहला सबेरा\nयह सबेरा सार्थक जिस बात से हो\nकाम वह अपना शुरू इस रात से हो\n\n"},{"title":"असाधारण \/ भवानीप्रसाद मिश्र","author":"भवानीप्रसाद मिश्र","poem":"तापित को स्निग्ध करे,\nप्यासे को चैन दे;\nसूखे हुए अधरों को\nफिर से जो बैन दे\nऐसा सभी पानी है|\n\nलहरों के आने पर,\nकाई-सा फटे नहीं;\nरोटी के लालच मे\nतोते-सा रटे नहीं\nप्राणी वही प्राणी है|\n\nलँगड़े को पाँव और\nलूले को हाथ दे,\nसत की संभार में\nमरने तक साथ दे,\nबोले तो हमेशा सच,\nसच से हटे नहीं;\nझूट के डराए से\nहरगिज डरे नहीं|\nसचमुच वही सच्चा है|\n\nमाथे को फूल जैसा\nअपने को चढ़ा दे जो;\nरूकती-सी दुनिया को\nआगे बढा दे जो;\nमरना वही अच्छा है|\n\nप्राणी का वैसे और\nदुनिया मे टोटा नहीं,\nकोई प्राणी बड़ा नहीं\nकोई प्राणी छोटा नहीं|\n\n"},{"title":"प्रलय \/ भवानीप्रसाद मिश्र","author":"भवानीप्रसाद मिश्र","poem":"एक दिन होगी प्रलय भी;\nमिट (मत) रहेगी झोपड़ी,\nमिट जायेंगे नीलम-निलय भी|\n\nसात है सागर   किसी दिन\nफैल  एकाकार होंगे,\nपंच तत्वों मे गये बीते\nबिचारे चार होंगें,\nधार मे बहना कहाँ का\nअतल तक डुबकी लगेगी;\nजागना तब व्यर्थ ही होगा,\nअगर जगती जगेगी!\nदेखने की चीज़ होगी\nमृत्यु की वैसी विजय भी|\nएक दिन होगी प्रलय भी|\n\nजब समुन्दर बढ़ रहा होगा,\nबड़ी भगदड़ मचेगी,\nऔर बडवानल निगोड़ी,\nसामने आ कर नचेगी,\nक्या बुझाएंगे फायर पम्प\nमन मारे जलेंगे,\nमौत रानी के यहाँ\nउस दिन बड़े दीपक बलेंगे\nलजा कर रह जायगी\nउस रोज़ विद्युत्  की अन्य भी|\nएक दिन होगी प्रलय भी|\n\nहर हिमालय श्रृंग पर\nउठती लहर की ताल होगी,\nऔर बर्फीली सतह\nबडवाग्नि पीकर लाल होगी,\nकल होंगी तारिणी गंगा,\nतरनिजा   व्याल होंगी;\nऔर शिव होंगे न शंकर,\nकंठगत नर-नाल होगी;\nकर न पायेगा हमें आश्वस्त\nजननी का अभय भी|\nएक दिन होगी प्रलय भी!\n\nहम की मिट्टी के खिलोने,\nबूंद पड़ते गल मरेंगे!\nहम की तिनके धार मे बहते,\nशिखा छू जल मरेंगे;\nनाश की किरणे कि द्वादश\nसूर्य से श्रृंगार होगा;\nकौन सा वह बुलबुला होगा\nकि मत अंगार होगा—\nकिस तरह वरदा सफल\nहोंगी बहुत होकर सदय भी|\nएक दिन होगी प्रलय भी!\n\nवह प्रलय का एक दिन,\nहर दिन सरकता आ रहा है;\nकाल गायक गीत धीमे ही\nसही, पर गा रहा है;\nउस महा संगीत  का हर\nप्राण में कम्पन चला है;\nउस महा संगीत का स्वर,\nप्राण पर अपने पाला है;\nआँख मीचे चल रहा है जग\nकि चलता है समय भी|\nएक दिन होगी प्रलय भी!\n\nइस दुखी संसार में जितना\nबने हम सुख लुटा दें;\nबन सके तो निष्कपट मृदु  हास के,\nदो कन जुटा दें;\nदर्द कि ज्वाला जगायें ,नेह\nभींगे गीत गायें;\nचाहते हैं गीत गाते ही रहें\nफिर रीत जायें;\nयह कि तब पछतायगी अपनी\nविवशता पर प्रलय भी|\nमत  रहे तब झोपड़ी\nमिट जय फिर नीलम निलय भी!\n\n"},{"title":"टूटने का सुख \/ भवानीप्रसाद मिश्र","author":"भवानीप्रसाद मिश्र","poem":"टूटने का सुख:\nबहुत प्यारे बन्धनों को आज झटका लग रहा है,\nटूट जायेंगे कि मुझ को आज खटका लग रहा है,\nआज आशाएं कभी भी चूर होने जा रही हैं,\nऔर कलियाँ बिन खिले कुछ चूर  होने जा रही हैं ,\nबिना इच्छा, मन बिना,\nआज हर बंधन बिना,\nइस दिशा से उस दिशा तक छूटने का सुख!\nटूटने का सुख|\nशरद का बादल कि जैसे उड़ चले रसहीन कोई,\nकिसी को आशा नहीं जिससे कि सो यशहीन  कोई,\nनील नभ में सिर्फ उड़ कर बिखर जाना भाग जिसका,\nअस्त होने के क्षणों में है कि हाय सुहाग जिस का,\nबिना पानी, बिना वाणी,\nहै विरस जिसकी कहानी,\nसूर्य कर से किन्तु किस्मत फूटने का सुख!\nटूटने का सुख |\nफूल श्लथ -बंधन हुआ, पीला पड़ा, टपका कि टूटा,\nतीर चढ़ कर चाप पर, सीधा हुआ खिंच कर कि छूटा,\nये किसी निश्चित नियम, क्रम कि सरासर सीढियाँ हैं,\nपाँव रख कर बढ़ रही जिस पर कि अपनी पीढियाँ हैं\nबिना सीधी के बढ़ेंगे तीर के जैसे बढ़ेंगे,\nइसलिए इन सीढियों के फूटने का सुख!\nटूटने का सुख|\n\n"},{"title":"मंगल-वर्षा \/ भवानीप्रसाद मिश्र","author":"भवानीप्रसाद मिश्र","poem":"पीके फूटे आज प्यार के, पानी बरसा री|\nहरियाली छा गयी, हमारे सावन सरसा री|\nबादल आये आसमान मे,धरती फूली री,\nअरी सुहागिन, भरी मांग में भूली -भूली री,\nबिजली चमकी भाग सखी री, दादुर बोले री,\nअंध प्राण सी बहे, उड़े पंछी अनमोले  री,\nछन-छन  उडी हिलोर, मगन मन पागल दरसा री  |\nपीके फूटे आज प्यार के, पानी बरसा री |\n\nफिसली-सी पगडण्डी,खिसली आँख लजीली री,\nइन्द्र-धनुष रंग रंगी, आज मै सहज रंगीली री,\nरुनझुन बिछिया आज, हिला-डुल मेरी बेनी री,\nऊँचे-ऊँचे पेंग, हिंडोला सरग -नसेनी री,\nऔर सखी सुन मोर! बिजन वन दीखे घर-सा री|\nपीके फूटे आज प्यार के, पानी बरसा री|\nफुर-फुर उड़ी फुहार अलक दल मोती छाये री,\nखड़ी खेत के बीच किसानिन कजरी गाये री,\nझर-झर झरना झरे ,आज मन प्राण सिहाये री,\nकौन जन्म के पुण्य कि ऐसे शुभ दिन आये री,\nरात सुहागिन गात मुदित मन साजन परसा री|\nपीके फूटे आज प्यार के, पानी बरसा री|\n\n"},{"title":"पश्चाताप \/ भवानीप्रसाद मिश्र","author":"भवानीप्रसाद मिश्र","poem":"मैं तुम्हें\nसूने में से चुन लाया\n\nक्या करते तुम अकेले\nझेलते झमेले हवा के थोड़ी देर\nहिलते डुलते उसके इशारों पर\nऔर शायद फिर बिखर जाते\n\nयों मैं फूल कदाचित ही\nचुनता हूँ\n\nमगर अकेले थे तुम वहां\nकम से कम दो होंगे यहाँ\n\nअभी अभी मेरे मन में मगर\nयह खटका आया कि\nजाये मुमकिन है कोई तितली\nऔर न पाए वह तुम्हें वहां\nजहाँ तुम उसे मिल जाते थे\n\nया गूंजे हिर-फिर कर\nकोई भौंरा आसपास\nपरेशानी में\n\nयह खटका\nअभी अभी मेरे मन में आया है\nसोच में पढ़ गया हूँ\nक्या जाने मैं तुम्हें\nठीक लाया या नहीं लाया.\n\n"},{"title":"कवि \/ भवानीप्रसाद मिश्र","author":"भवानीप्रसाद मिश्र","poem":"कलम अपनी साध\nऔर मन की बात बिलकुल ठीक कह एकाध\nयह कि तेरी-भर न हो तो कह,\nऔर बहते बने सादे ढंग से तो बह.\nजिस तरह हम बोलते हैं, उस तरह तू लिख,\nऔर इसके बाद भी हमसे बड़ा तू दिख.\nचीज़ ऐसी दे कि स्वाद सर चढ़ जाये\nबीज ऐसा बो कि जिसकी बेल बन बढ़ जाये.\nफल लगें ऐसे कि सुख रस, सार और समर्थ\nप्राण-संचारी कि शोभा-भर न जिनका अर्थ.\n\nटेढ़ मत पैदा करे गति तीर की अपना,\nपाप को कर लक्ष्य कर दे झूठ को सपना.\nविन्ध्य, रेवा, फूल, फल, बरसात या गरमी,\nप्यार प्रिय का, कष्ट-कारा, क्रोध या नरमी,\nदेश या कि विदेश, मेरा हो कि तेरा हो..\nहो विशेद विस्तार, चाहे एक घेरा हो,\nतू जिसे छु दे दिशा दिशा कल्याण हो उसकी,\nतू जिसे गा दे सदा वरदान हो उसकी.\n\n"},{"title":"धरती पर तारे \/ भवानीप्रसाद मिश्र","author":"भवानीप्रसाद मिश्र","poem":"गुस्से के मारे\nसारे के सारे\nआसमान के तारे\nटूट पड़े धरती के ऊपर\nझर-झर-झर-झर अगर\nतो बतलाओ क्या होगा?\n\nधरती पर आकाश बिछेगा\nकिरणों से हर कदम सिंचेगा\nचंदा तक चढ़ने का\nमतलब नहीं बचेगा\nरूस बढ़ा या अमरीका\nबढ़ने का मतलब नहीं बचेगा|\n\nमगर एक मुश्किल आऐगी\nकब जाएगी रात और\nदिन कब आएगा?\nकब मुर्गा बोलेगा \nकब सूरज आएगा\nकब बाज़ार भरेगा\nकब हम जाएँगे सोने\nकब जाएँगे लोग,\nबढ़ेंगे कब किसान बोने\nकब मां हमें उठाएगी\nमूंह हाथ धुलेगा\nजल्दी जल्दी भागेंगे हम यों कि\nअभी स्कूल खुलेगा?\n\nनाहक हैं सारे सवाल ये\nहम सब चौबीसों घंटों\nजागेंगे कूदेंगे खेलेंगे\nहर तारे से बात करेंगे!\n\nमगर दूसरे लोग-\nबात उनकी क्या सोचें\nउनसे कुछ भी नहीं बना\nतो पापड़ बेलेंगे!\n\n"},{"title":"महंगे–सस्ते \/ भवानीप्रसाद मिश्र","author":"भवानीप्रसाद मिश्र","poem":"एक तरैया देखी जब\nपांच ब्राहान न्योते तब\nअरसराम, परसराम\nतुलसी, गंगा, सालगराम!\nअरसराम खाएँ अरसे तक\nपरसराम खाएँ परसे तक\nतुलसी, तुलसीदल पर रहे\nगंगा, गंगाजल पर रहे!\nमगर अनूठे सालगराम\nरहें ताकते सबके काम\nइसका खाना उसका पीना\nयही बन गया उसका जीना\n\nपांच पांच भी सस्ते पड़े\nपुन्न सहज मिल गए बड़े|\n\n"},{"title":"पंडित सरबेसर \/ भवानीप्रसाद मिश्र","author":"भवानीप्रसाद मिश्र","poem":"नाक में बेसर सिर पर टोपी\nसारे मूंह पर केसर थोपी\nसरबेसर तब चले बज़ार\nलड़के पीछे लगे हज़ार|\n\nपंडित जी  ने मौका देखा\nकहा, दिखाओ हाथ की रेखा\nपास-फेल सब बतला दूंगा\nपांच पांच पैसे भर लूँगा|\n\nहाथ हज़ार सामने फैले\nबने सभी पंडित के चेले\nपंडित जी ने कहा-\n“पास सब, पैसे लाओ\nपांच-पांच पैसे दे-दे कर जाओ,\nसब घर जाओ\nपढ़ो व्याकरण, गणित लगाओ|\n\nपैसे मिल गए पांच हज़ार\nसरबेसर जी चले बज़ार\nमुंह पर फिर से केसर थोपी\nठीक जमा कर सिर पर टोपी!\n\n"},{"title":"हम सब गाएँ \/ भवानीप्रसाद मिश्र","author":"भवानीप्रसाद मिश्र","poem":"रात को या दिन को\nअकेले में या मेले में\nहम सब गुनगुनाते रहें\nक्योंकि गुनगुनाते रहे हैं भौंरे\nगुनगुना रही हैं मधुमक्खियाँ\nनीम के फूलों को\nचूसने की धुन में\nऔर नीम के फूल भी महक रहे हैं\nछोटे बड़े सारे पंछी चहक रहे हैं|\n\nक्या हम कम हैं इनसे\nअपने मन की धुन में\nया रूप में या गुन में\nसन गाएँ सब गुनगुनाएँ\nझूमे नाचे आसमान सिर पर उठाएँ!\n\n"},{"title":"भाईचारा \/ भवानीप्रसाद मिश्र","author":"भवानीप्रसाद मिश्र","poem":"अक्कड़ मक्कड़, धूल में धक्कड़,\nदोनों मूरख, दोनों अक्खड़,\nहाट से लौटे, ठाट से लौटे,\nएक साथ एक बाट से लौटे।\n\nबात बात में बात ठन गई,\nबांह उठी और मूछ तन गई,\nइसने उसकी गर्दन भींची\nउसने इसकी दाढ़ी  खींची।\n\nअब वह जीता, अब यह जीता\nदोनों का बन चला फजीता;\nलोग तमाशाई जो ठहरे -\nसबके खिले हुए थे चेहरे!\n\nमगर एक कोई था फक्कड़,\nमन का राजम कर्रा-कक्कड़;\nबढ़ा भीड़ को चीर-चार कर\nबोला ‘ठहरो’ गला फाड़ कर।\n\nअक्कड़ मक्कड़ धुल में धक्कड़\nदोनों मूरख दोनों अक्कड़,\nगर्जन गूंजी, रुकना पड़ा,\nसही बात पर झुकना पड़ा!\n\nउसने कहा, सही वाणी में\nडूबो चुल्लू-भर पानी में;\nताकत लड़ने में मत खोओ\nचलो भाई-चारे को बोओ!\n\nखाली सब मैदान पड़ा है\nआफत का शैतान खड़ा है\nताकत ऐसे ही मत खोओ;\nचलो भाई-चारे को बोओ!\n\nसूनी मूर्खों ने जब बानी,\nदोनों जैसे पानी-पानी;\nलड़ना छोड़ा अलग हट गए,\nलोग शर्म से गले, छंट गए।\n\nसबको नाहक लड़ना अखरा,\nताकत भूल गई सब नखरा;\nगले मिले तब अक्कड़ मक्कड़\nख़त्म हो गया धूल में धक्कड़!\n\n"},{"title":"तुकों के खेल \/ भवानीप्रसाद मिश्र","author":"भवानीप्रसाद मिश्र","poem":"मेल बेमेल\nतुकों के खेल\nजैसे भाषा के ऊंट की\nनाक में नकेल!\nइससे कुछ तो\nबनता है\nभाषा के ऊंट का सिर\nजितना तानो\nउतना तनता है!\n\n"},{"title":"वस्तुत \/ भवानीप्रसाद मिश्र","author":"भवानीप्रसाद मिश्र","poem":"मैं जो हूँ\nमुझे वही रहना चाहिए\n\nयानी\nवन का वृक्ष\nखेत की मेंड़\nनदी कि लहर\nदूर का गीत\nव्यतीत\nवर्तमान में उपस्थित\nभविष्य में\nमैं जो हूँ\nमुझे वही रहना चाहिए\n\nतेज गर्मी\nमूसलाधार बारिश\nकड़ाके की सर्दी\nखून की लाली\nडूब का हरापन\nफूल की ज़र्दी\n\nमैं जो हूँ\nमुझे वही रहना चाहिए\nमुझे अपना\nहोना\nठीक ठाक सहना चाहिए\nतपना चाहिए\n\nअगर लोहा हूँ\nतो हल बनने के लिए\nबीज हूँ\nगड़ना चाहिए\nफल बनने के लिए\n\nमैं जो हूँ\nमुझे वही बनने चाहिए\n\nधारा हूँ अन्तःसलिला\nतो मुझे कुएं के रूप में\nखनना चाहिए\nठीक ज़रूरतमंद हाथों में\n\nगान फैलाना चाहिए मुझे\nअगर मैं आसमान हूँ\n\nमगर मैं\nकब से ऐसा नहीं\nकर रहा हूँ\nजो हूँ\nवही होने से दर रहा हूँ\n\n"}]
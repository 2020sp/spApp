[{"poem":"ख़्वाब में यहीं कहीं देखा\nवैसे, कब से तुम्हें नहीं देखा।\n\nथा न मुमकिन जहाँ कोई मंज़र\nमैंने शायद तुम्हें वहीं देखा।\n\nमैंने तुमको तुम्हीं में देखा है\nऔर किसी में कभी नहीं देखा।\n\nटुक ख़यालों में, टुक सराबों में\nटुक उफ़क में कहीं नहीं देखा।\n\nउन दिनों भी यहीं थे, दिल की जगह\nलौटकर आज फिर यहीं देखा।\n\nशब्दार्थ:\nटुक=थोड़ा; सराब-मृगमरीचिका; उफ़क=क्षितिज\n\n","author":"ओम प्रभाकर","title":"ख़्वाब में तो यहीं कहीं देखा \/ ओम प्रभाकर"},{"poem":"शाम के साहिल से उठकर चल दिए\nदिन समेटा, रात के घर चल दिए।\n\nहर तरफ़ से लौटकर आख़िर तभी\nतेरे मक़्तल की तरफ़ सर चल दिए।\n\nइक अज़ाने बेनवा ऎसी उठी\nझूम कर मिनारो-मिम्बर चल दिए।\n\nहै उफ़क के पार सबका आशियाँ\nये सुना तो सारे बेघर चल दिए।\n\nछू गए गर तेरे दामन से कभी\nख़ार भी होकर मुअत्तर चल दिए।\n\nशब्दार्थ:\nमक़्तल=वधस्थल \nअज़ाने बेनवा=निशब्द अज़ान \nमीनारो-मिम्बर=मस्जिद में वह ऊँचा स्थान जहाँ से अजान दी जाती है \nमुअत्तर=सुवासित\n\n","author":"ओम प्रभाकर","title":"शाम के साहिल से उठकर चल दिए \/ ओम प्रभाकर"},{"poem":"जाने कब से हैं मिरे काँधों पर\nहाथ किसके हैं मिरे काँधों पर?\n\nगुज़री फ़स्लों के ज़र्द वर्ग़ो गुल\nझड़ते रहते हैं मेरे काँधों पर।\n\nरोज़ो-शब हैं कि दो थके पंछी\nकब से बैठे हैं मिरे काँधों पर।\n\nडूबी शामों में वो जुड़वा लम्हे\nआ के ठहरे हैं मिरे काँधों पर।\n\nअर्सा गुज़रा, मगर तिरे गेसू\nअब भी बिखरे हैं मिरे काँधों पर।\n\nशब्दार्थ:\nज़र्द वर्गो गुल= पीले पत्ते और फूल\n\n","author":"ओम प्रभाकर","title":"जाने कब से है मिरे कांधों पर \/ ओम प्रभाकर"},{"poem":"कितनी ख़ुशलफ़्ज़ थी तेरी आवाज़\nअब सुनाए कोई वही आवाज़।\n\nढूँढ़ता हूँ मैं आज भी तुझमें\nकाँपते लब, छुई-मुई आवाज़।\n\nशाम की छत पे कितनी रौशन थी\nतेरी आँखों की सुरमई आवाज़।\n\nजिस्म पर लम्स चाँदनी शब का\nलिखता रहता था मख़मली आवाज़।\n\nऎसा सुनते हैं, पहले आती थी\nतेरे हँसने की नुक़रई आवाज़।\n\nअब इसी शोर को निचोड़ूँगा\nमैं पियूँगा छनी हुई आवाज़।\n\nशब्दार्थ:\nलम्स=स्पर्श\nनुक़रई=चाँदी की खनक-सी\n\n","author":"ओम प्रभाकर","title":"कितनी ख़ुशलफ़्ज़ थी तेरी आवाज़ \/ ओम प्रभाकर"},{"poem":"हम जहाँ हैं\nवहीं से आगे बढे़ंगें\nदेश के बंजर समय के \nबाँझपन में\nयाकि अपनी लालसाओं के \nअंधेरे सघन वन में\n\nया अगर हैं\nपरिस्थितियों की तलहटी में\nतो वहीं से बादलों के रूप में \nऊपर उठेंगे\nहम जहाँ हैं वहीं से\nआगे बढे़ंगे\n\nयह हमारी नियति है \nचलना पडे़गा\nरात में दीपक\nदिवस में सूर्य बन जलना पडे़गा\n\nजो लडा़ई पूर्वजों ने छोड़ दी थी\nहम लडे़ंगे\nहम जहाँ हैं\nवहीं से आगे बढे़ंगे\n\n","author":"ओम प्रभाकर","title":"वहीं से \/ ओम प्रभाकर"},{"poem":"ओ प्रिया\nपिन्हाऊँ तुम्हें जुही के झुमके।\n\nइस फूली संझा के तट पर,\nआ बैठें बिल्कुल सट-सटकर,\nदृष्टि कहे जो\nउसे सुनें तो\nअर्थ खिलेंगे नए आज गुमसुम के।\n\nकिरन बनाती तुझे सुहागिन,\nआँखें खोल अरी बैरागिन,\nइत-उत अहरह\nअहरह इत-उत\nलट ले तेरी मदिर हवा के ठुमके।\n\n","author":"ओम प्रभाकर","title":"ओ प्रिया \/ ओम प्रभाकर"},{"poem":"बीत गए दिन\nफूल खिलने के।\n\nहोती हैं केवल वनस्पतियाँ\nहरी-हरी-सी\nहर गली\nहर मोड़ पर बैठी\nमौत अपनी बाँह फैलाकर।\nबर्फ़-सा\nजमता हुआ हर शख़्स\nचुप्पियों में क़ैद हैं साँसें,\nसमय की नंगी सलीबों पर\nगले में अटकी हुईं फाँसें,\nलिख रहे हैं \nलोग कविताएँ\nनींद की ज्यों गोलियाँ खाकर।\nबीत गए दिन\nअब हवाओं में गन्धकेतु हिलने के\nफूल खिलने के।\n\nढोती है काले पहाड़ दृष्टियाँ\nसूर्य झर गए,\nदृश्य घाटी में गहरे उतर गए,\nबीत गए दिन\nउठी बाँहों से बाँहों के मिलने के\nफूल खिलने के।\n\n","author":"ओम प्रभाकर","title":"दृश्य घाटी में \/ ओम प्रभाकर"},{"poem":"जैसे-जैसे घर नियराया।\n\nबाहर बापू बैठे दीखे\nलिए उम्र की बोझिल घड़ियाँ।\nभीतर अम्माँ रोटी करतीं\nलेकिन जलती नहीं लकड़ियाँ।\n\nकैसा है यह दृश्य कटखना\nमैं तन से मन तक घबराया।\n\nदिखा तुम्हारा चेहरा ऐसे\nजैसे छाया कमल-कोष की।\nआँगन की देहरी पर बैठी\nलिए बुनाई थालपोश की।\n\nमेरी आँखें जुड़ी रह गईं\nबोलों में सावन लहराया।\n\n","author":"ओम प्रभाकर","title":"घर नियराया \/ ओम प्रभाकर"},{"poem":"डूब गया दिन\nजब तक पहुँचे तेरे द्वारे।\n\nएक धुँधलका छाया ओर-पास\nधूप गाँव-बाहर की छूट गई,\nछप्पर-बैठक सब बिल्कुल उदास\nपगडंडी दरवाज़े टूट गई,\n\nभारी था मन\nहम थे काफ़ी टूटे-हारे।\n\nसूना आँगन, सूनी तिद्वारी\nतुलसी का चौरा सूना-सूना।\nऐसे सूनेपन में हमें हुआ\nख़ुद साँसें लेते में दुख दूना।\n\nचौका-बासन\nछतें, छज्जे सब अँधियारे।\n\nधीरे-धीरे आँचल ओट किए\nभीतर से दीप लिए तुम आईं।\nसंग-संग एक मौन ज्योति-पुंज\nसंग-संग एक मलिन परछाईं।\n\nसिहरा आँगन\nसिहरे हम, सिहरे गलियारे।\n\n","author":"ओम प्रभाकर","title":"डूब गया दिन \/ ओम प्रभाकर"},{"poem":"चलें, अब तो यहाँ से भी चलें।\n\nउठ गए\nहिलते हुए रंगीन कपड़े\nसूखते।\n(अपाहिज हैं छत-मुँडेरे)\nएक स्लेटी सशंकित आवाज़\nआने लगी सहसा\nदूर से।\n\nचलें, अब तो पहाड़ी उस पार\nबूढ़े सूर्य बनकर ढलें।\n\nपेड़, मंदिर, पंछियों के रूप।\nकौन जाने\nकहाँ रखकर जा छिपी\nवह सोनियातन\nकरामाती धूप।\n\nचलें, अब तो बन्द कमरों में\nसुलगती लकड़ियों-से जलें।\n\n","author":"ओम प्रभाकर","title":"यहाँ से भी चलें \/ ओम प्रभाकर"},{"poem":"उफ़, यह समय\nझरता हुआ।\n\nकल के बेडौल हाथों\nहुए ख़ुद से त्रस्त।\n\nकहीं कोई है\nकि हममें कँपकँपी भरता हुआ।\n\nबनते हुए ही टूटते हैं हम\nपठारी नदी के तट से।\nहम विवश हैं फोड़ने को\nमाथ अपना निजी चौखट से।\n\nएक कोई है\nहमें हर क्षण ग़लत करता हुआ।\n\n","author":"ओम प्रभाकर","title":"यह समय झरता हुआ \/ ओम प्रभाकर"},{"poem":"इस क्षण यहाँ शान्त है जल।\n\nपेड़ गड़े हैं,\nघास जड़ी।\nहवा सामने के खँडहर में\nमरी पड़ी।\n\nनहीं कहीं कोई हलचल।\n\nयाद तुम्हारी,\nअपना बोध।\nकहीं अतल में जा डूबे हैं\nसारे शोध।\n\nजमकर पत्थर है हर पल।\n\n","author":"ओम प्रभाकर","title":"इस क्षण \/ ओम प्रभाकर"},{"poem":"ये फैले\nखुले\nदो हाथ\nये करें तो क्या करें?\n\nछिली-कुचली-कसमसाती अँजुरियों में\nधुआँ-कोहरा-रेत ये कैसे भरें!\n\nरहें सहलाते\nपीड़ा से चटकता माथ।\n\nया कि बँधकर\nमुट्ठियाँ ही तनें\nतड़पें-मिटें जैसे गाज।\n\nलेकिन आज\nये खुले दो हाथ केवल\nये फैले खुले दो हाथ केवल\nकौन इनके साथ?\n\nरहें सहलाते\nपीड़ा से चटकता माथ।\n\n","author":"ओम प्रभाकर","title":"दो हाथ \/ ओम प्रभाकर"},{"poem":"यात्रा के बाद भी\nपथ साथ रहते हैं।\nहमारे साथ रहते हैं।\n\nखेत खम्भे-तार\nसहसा टूट जाते हैं,\nहमारे साथ के सब लोग\nहमसे छूट जाते हैं,\n\nमगर\nफिर भी\nहमारी बाँह-गर्दन-पीठ को\nछूते\nगरम दो हाथ रहते हैं।\n\n","author":"ओम प्रभाकर","title":"यात्रा के बाद भी \/ ओम प्रभाकर"},{"poem":"शाख़-शाख़ बुलबुल \nलिखती है \nपत्ता-पत्ता गुल \nलिखती है ।\n\nबेटी माँ से \nजो पढ़ती है\nबच्चों में वो कुल लिखती है । \n\nसहर लिखे \nउसकी पेशानी\nशब उसके काकुल लिखती है ।\n\nहर लम्हे वो \nफ़लक वक़्त की\nजस का तस बिल्कुल लिखती है । \n\nजब लिखती है \nहवा इबारत\nपानी पर ढुलमुल लिखती है ।\n\n","author":"ओम प्रभाकर","title":"जस का तस \/ ओम प्रभाकर"},{"poem":"रातरानी रात में\nदिन में खिले सूरजमुखी\nकिन्‍तु फिर भी आज कल\nहम भी दुखी\nतुम भी दुखी!\n\nहम लिए बरसात\nनिकले इन्‍द्रधनु की खोज में\nऔर तुम\nमधुमास में भी हो गहन संकोच में ।\nऔर चारों ओर\nउड़ती है समय की बेरुख़ी!\n\nसिर्फ़ आँखों से छुआ\nबूढ़ी नदी रोने लगी\nशर्म से जलती सदी\nअपना 'वरन' खोने लगी ।\nऊब कर खुद मर गए\nजो थे कमल सबसे सुखी ।\nहम भी दुखी\nतुम भी दुखी ।\n\n","author":"ओम प्रभाकर","title":"हम भी दुखी तुम भी दुखी \/ ओम प्रभाकर"},{"poem":"हाथों का उठना\nकँपना\nगिर जाना\nकितने दिन चलेगा?\n\nकितने दिन और सहेंगे\nवे कब चीत्‍कार करेंगे\nकब तक होंगे वे तैयार\nकब तक हुँकार भरेंगे?\n\nक़दमों का उठते-\nउठते रूक जाना\nकितने दिन और चलेगा?\n\nदरवाज़ों को खुलना है\nगिरना है दीवारों को\nलेकिन\nकितने दिन तक और\nचलना है अतिचारों को?\n\nआँखों का उठना\nझुकना\nमुँद जाना\nकितने दिन और चलेगा?\n\n","author":"ओम प्रभाकर","title":"हाथों का उठना \/ ओम प्रभाकर"},{"poem":"सरोवर है\nशवासन में!\n\nहवा व्‍याकुल\nगंध कन्‍धों पर धरे\nवृक्ष तट के\nबौखलाहट से भरे ।\nमूढ़ता-सी छा रही है\nमृगों के मन में!\n\nमछलियाँ बेचैन\nमछुआरे दुखी\nघाट-मंदिर-देवता\nसारे दुखी ।\nदुखी हैं पशु गाँव में\nतो पखेरू वन में ।\n\nसरोवर है\nशवासन में!\n\n","author":"ओम प्रभाकर","title":"सरोवर है श्वसन में \/ ओम प्रभाकर"},{"poem":"रे मन, समझ\nमौज़ूद सच!\n\nइस आन्‍तरिक भूचाल में\nरस-गंध की मत बात कर\nझरते हुए दिक्‍काल में ।\nउद्दीपनों की बाढ़ से\nकुछ और बच\nकुछ और बच ।\n\nये रंगीली-उजली हवा\nसब कुछ उड़ा ले जाएगी\nजितना बचे उतना बचा ।\nअवशेष से आरम्‍भ कर\nकोई नई\nअल्‍पना रच!\n\n","author":"ओम प्रभाकर","title":"रे मन समझ \/ ओम प्रभाकर"},{"poem":"रातें विमुख दिवस बेगाने\nसमय हमारा,\nहमें न माने!\n\nलिखें अगर बारिश में पानी\nपढ़ें बाढ़ की करूण कहानी\nपहले जैसे नहीं रहे अब\nऋतुओं के रंग-\nरूप सुहाने ।\n\nदिन में सूरज, रात चन्‍द्रमा\nदिख जाता है, याद आने पर\nहम गुलाब की चर्चा करते हैं\nगुलाब के झर जाने पर ।\n\nहमने, युग ने या चीज़ों ने\nबदल दिए हैं\nठौर-ठिकाने ।\n\n","author":"ओम प्रभाकर","title":"रातें विमुख दिवस बेगाने \/ ओम प्रभाकर"}]
[{"poem":"फांस जो छूती रगों को देखने में कुछ नहीं है\n\nरह न पाया एक\nसांचे से मिला आकार मेरा\nस्वर्ण प्रतिमा जहां मेरी\nहै फंसा अंगार मेरा\nआंख कह देती कहानी बांचने में कुछ नहीं है।\n\nहैं हमें झूला झुलाते \nसधे पलड़े के तराज़ू\nमाप से कम तौलते हैं\nवाम ठहरे सधे बाज़ू\nदांव पर सब कुछ लगा है देखने में कुछ नहीं है।\n\nहर तरफ़ आंखें गड़ी हैं\nढूंढती मुस्कान मेरी\nलाल कालीनें बिछाते\nखो गयी पहचान मेरी\nहर तरफ पहरे लगे हैं आंकने में कुछ नहीं है।\n\nबोलने वाले चमकते\nहो गयी मणिदीप भाषा\nमैं अलंकृत क्या हुआ\nमुझसे अलंकृत है निराशा\nलोग जो उपहार लाये भांपने में कुछ नहीं है।\n\n","author":"अमरनाथ श्रीवास्तव","title":"सधे पलड़ों के तराज़ू \/ अमरनाथ श्रीवास्तव"},{"poem":"कहा चौधरानी ने, हंसकर देखा दासी का गहना\n`नाल मढ़ाने चली मेढकी इस `कलजुग' का क्या कहना।'\n\nपति जो हुआ दिवंगत तो क्या\nरिक्शा खींचे बेटा भी\nमां-बेटी का `जांगर' देखो\nडटीं बांधकर फेंटा भी\n`फिर भी सोचो क्या यह शुभ है चाकर का यूं खुश रहना।'\nकहा चौधरानी ने, हंसकर देखा दासी का गहना\n\nअबके बार मजूरी ज्यादा\nअबके बार कमाई भी\nदिन बहुरे तो पूछ रहे हैं\nअब भाई-भौजाई भी\n`कुछ भी है, नौकर तो नौकर भूले क्यों झुक कर रहना।'\nकहा चौधरानी ने, हंसकर देखा दासी का गहना\n\nकहा मालकिन ने वैसे तो\nसब कुछ है इस दासी में\nजाने क्यों अब नाक फुलाती\nबचे-खुचे पर, बासी में\n`पीतल की नथिया पर आखिर क्या गुमान मेरी बहना!'\nकहा चौधरानी ने, हंसकर देखा दासी का गहना\n\n","author":"अमरनाथ श्रीवास्तव","title":"नाल मढ़ाने चली मेढकी \/ अमरनाथ श्रीवास्तव"},{"poem":"जहां-जहां मैं रहा उपस्थित अंकित है अनुपस्थिति मेरी।\n\nक्रान्ति चली भी साथ हमारे\nदोनों हाथ मशाल उठाये\nमेरे कन्धों पर वादक ने\nपरिवर्तन के बिगुल बजाये\nसपनों में चलने की आदत\nवंशानुगत रही तो पहले\nअब लोगों की भौ पर बल है मुझे मिली जब जागृति मेरी।\n\nसिमट गया है सब कुछ ऐसे\nटूटे तरु की छाया जैसे\nभूल भुलैया लेकर आये\nशुभ चिन्तक हैं कैसे-कैसे\nमिथक, पुराण, कथा बनती है\nआगे एक प्रथा बनती है\nक्रास उठाये टंगी घरों में ईसा जैसी आकृति मेरी।\n\nकूट उक्ति या सूक्ति,\nसभी ने सिखलाये मुझको अनुशासन\nमेरे आगे शकुनि खड़े हैं\nताल ठोंक हंसता दु:शासन\nएक पराजय मोह जगाते\nकुरुक्षेत्र मुझको झुठलाते\nजिसके सधे वाण थे मुझको वही मनाता सद्गति मेरी।\n\n","author":"अमरनाथ श्रीवास्तव","title":"अनुपस्थिति मेरी \/ अमरनाथ श्रीवास्तव"},{"poem":"मंज़िल-दर-मंज़िल पुण्य फलीभूत हुआ\nकल्प है नया\nसोने की जीभ मिली स्वाद तो गया।\n\nछाया के आदी हैं\nगमलों के पौधे\nजीवन के मंत्र हुए\nसुलह और सौदे\nअपनी जड़ भूल गई द्वार की जया\n\nहवा और पानी का\nअनुकूल इतना\nबन्द खिड़कियां\nबाहर की सोचें कितना\nअपनी सुविधा से है आंख में दया\n\nमंज़िल-दर-मंज़िल\nहै एक ज़हर धीमा\nसीढ़ियां बताती हैं\nघुटनों की सीमा\nहमसे तो ऊंचे हैं डाल पर बया।\n\n","author":"अमरनाथ श्रीवास्तव","title":"मंज़िल-दर-मंज़िल \/ अमरनाथ श्रीवास्तव"},{"poem":"जहां आंखों में रहा, आकाश का विस्तार मेरा\nवहीं मेरे पांव छूकर रोकता आधार मेरा\n\nफूल की कोमल पंखुरियों में\nबसी रंगत गुलाबी\nकिसी युग का सत्य होगी\nकिन्तु अब तो है किताबी\nइन्द्रधनु आश्लेष उजले\nलिपि उड़ी संदेश उजले\nतूलिका ने रंग खोकर रचा है आकार मेरा\n\nदूर तक फैले हुए\nअनुभाव हैं संक्षेप इतने\nरेत पर आकर उतरते\nनदी के प्रक्षेप जितने\nपंख तितली की छुवन के\nफूल भूला देह अपनी\nहो गया अव्यक्त निर्गुण गुणों का संसार मेरा।\n\nमुझे मुझसे जोड़ता है\nएक दर्पण मुंह अंधेरे\nराग के, संवेग के\nजितने विपर्यय सभी मेरे\nरिक्त थी मेरी जहां\nअब नवचषक मधु के भरे हैं\nविघ्न ही माना गया पहुचा अगर आभार मेरा\n\nमैं वही शिल्पी, किसी -\nकोणार्क ने जिसको रचा है\nसोचता हूं इस सृजन में\nकहां कुछ मेरा बचा है\nजब कभी स्थापना की\nभूमि से विचलित हुआ तो\nसंहिता के व्यूह में फिर आ गया आचार मेरा।\n\n","author":"अमरनाथ श्रीवास्तव","title":"संहिता के व्यूह में \/ अमरनाथ श्रीवास्तव"},{"poem":"प्यादे से वज़ीर बनते हैं ऐसी बिछी बिसात\nनए भोर का भ्रम देती है निखर गई है रात\n\nकई एक चेहरे, चेहरों के\nत्रास और सन्त्रास\nभीतर तक भय से भर देते\nहास और परिहास\nनहीं बचा `साबुत' क़द कोई ऐसा उपल निपात\n\nबन्द गली के सन्नाटों में \nकोई दस्तक जैसी\nभर देती हैं खालीपन से\nबातें कैसी-कैसी\nनई-नई अनुगूँजें बनते नए-नए अनुपात\n\nलोककथाएँ जिनमें पीड़ा\nका अनन्त विस्तार\nहम ऐसे अभ्यस्त कि\nखलता कोई भी निस्तार\nबातों से बातें उठती हैं सब भूले औकात ।\n\n","author":"अमरनाथ श्रीवास्तव","title":"प्यादे से वज़ीर \/ अमरनाथ श्रीवास्तव"},{"poem":"पुण्य फलीभूत हुआ कल्प है नया \nसोने की जीभ मिली \nस्वाद तो गया  \n\nछाया के आदी हैं गमलों के पौधे \nजीवन के मंत्र हुए सुलह और सौदे \nअपना जड़ भूल गई  \nद्वार की जया  \n\nहवा और पानी का अनुकूलन इतना \nबंद खिड़कियाँ बाहर की सोचें कितना \nअपनी सुविधा से है  \nआँख में दया  \n\nमंज़िल दर मंज़िल है एक ज़हर धीमा \nसीढ़ियाँ बताती है घुटनों की सीमा \nमुझसे तो ऊँची है  \nडाल पर बया\n\n","author":"अमरनाथ श्रीवास्तव","title":"पुण्य फलीभूत हुआ \/ अमरनाथ श्रीवास्तव"},{"poem":"लोग खड़े हैं इंतज़ार में  \nअपनी अपनी बारी के \nकोई लौटाकर आया है  \nबिल्ले मंसबदारी के  \n\nघर घर जागे मंतर जादू  \nकमरू और कमच्छा के \nबिन पानी बिरखे हरियाए  \nकल्ले फूटे इच्छा के \nरस्सी पर चलने वालों ने  \nपाए हुनर मदारी के  \n\nभूख जगाते रहे फ़रिश्ते \nवर्जित फल को चखने की \nहोड़ लगी है यहाँ - \nरीढ़ से अलग देह को रखने की \nलात और दुत्कार देखिए \nचर्चे गाय दुधारी के  \n\nओहदेदारों की बस्ती में  \nऐंठ अकड़ वाले चेहरे \nआपस में मिलते हैं लेकिन \nआँखों आँखों में पहरे  \nभेद ले रहे एक दूसरे पर - \nअपनी ऐय्यारी के  \n\nमंदिर के आगे मठ ठहरे \nमठ के आगे राजभवन \nपीछे छूट गई संझवाती \nउससे आगे भाव भजन \nछुप छुप कर कौपीन कमंडल \nदेखें रंग सफ़ारी के\n\n","author":"अमरनाथ श्रीवास्तव","title":"लोग खड़े हैं इंतज़ार में \/ अमरनाथ श्रीवास्तव"},{"poem":"असगुन के उल्कापातों में  \nसारी रैन जागते बीती  \n\nजो दिन उजले चंदन चर्चित \nउसके लिए उपस्थिति वर्जित \nहुईं कोयला स्वर्ण गिन्नियाँ \nकालिख हुई थैलियाँ अर्जित  \n\nतीते रहे निबौरी सपने \nमधु में उम्र पागते बीती  \n\nयह बेमेल संग की छाया \nचमकाती है दुख की छाया \nउतना ही बाँधे रखती है \nजितना ही खुलती है माया  \n\nटाट लगे उखड़े मलमल को \nसारी उम्र तागते बीती  \n\nप्यासे पाषाणों का होकर \nलुप्त हो गया कोई निर्झर \nउसके राग हुए वैरागी \nजो ऐसी धारा पर निर्भर  \n\nबंद बाँसुरी की सुरंग में \nविह्वल सांस भागते बीती\n\n","author":"अमरनाथ श्रीवास्तव","title":"सारी रैन जागते बीती \/ अमरनाथ श्रीवास्तव"},{"poem":"प्रत्यंचित भौंहों के आगे\nसमझौते केवल समझौते।\n\nभीतर चुभन सुई की,\nबाहर सन्धि-पत्र पढ़ती मुस्कानें।\nजिस पर मेरे हस्ताक्षर हैं,\nकैसे हैं ईश्वर ही जाने।\n\nआंधी से आतंकित चेहरे\nगर्दख़ोर रंगीन मुखौटे।\n\nजी होता आकाश-कुसुम को,\nएक बार बाहों में भर लें।\nजी होता एकान्त क्षणों में\nअपने को सम्बोधित कर लें।\n\nलेकिन भीड़ भरी गलियाँ हैं\nकाग़ज़ के फूलों के न्योते।\n\nझेल रहा हूँ शोभा-यात्रा\nमें चलते हाथी का जीवन।\nजिसके ऊपर मोती की झालर\nलेकिन अंकुश का शासन।\n\nअधजल घट से छलक रहे हैं\nपीठ चढ़े जो सजे कठौते।\n\n","author":"अमरनाथ श्रीवास्तव","title":"शोभा-यात्रा \/ अमरनाथ श्रीवास्तव"},{"poem":"पीहर का बिरवा\nछतनार क्या हुआ,\nसोच रही लौटी\nससुराल से बुआ।\n\nभाई-भाई फरीक\nपैरवी भतीजों की,\nमिलते हैं आस्तीन\nमोड़कर क़मीज़ों की\nझगड़े में है महुआ\nडाल का चुआ।\n\nकिसी की भरी आँखें\nजीभ ज्यों कतरनी है,\nकिसी के सधे तेवर\nहाथ में सुमिरनी है\nकैसा-कैसा अपना\nख़ून है मुआ।\n\nखट्टी-मीठी यादें\nअधपके करौंदों की,\nहिस्से-बँटवारे में\nखो गए घरौंदों की\nबिच्छू-सा आंगन\nडालान ने छुआ।\n\nपुस्तैनी रामायण\nबंधी हुई बेठन में\nअम्मा जो जली हुई\nरस्सी है ऐंठन में\nबाबू पसरे जैसे\nहारकर जुआ।\n\nलीप रही है उखड़े\nतुलसी के चौरे को\nआया है द्वार का\nपहरुआ भी कौरे को,\nसाझे का है भूखा\nसो गया सुआ।\n\n","author":"अमरनाथ श्रीवास्तव","title":"पीहर का बिरवा \/ अमरनाथ श्रीवास्तव"},{"poem":"कहता है पका हुआ फल \nदेह नहीं है मेरी सीमा \nमुझसे है आगामी कल ।\n\nचुभो रहे हैं जैसे पिन \nवृन्त पर टिके मेरे दिन \nजाने कब कौन सी हवा \nले जाए मेरे पल छिन \nस्वागत में  आया मेरे \nसमय लिए त्यौरी पर बल ।\n\nहठयोगी तरु का मैं व्रत \nपूर्णकाम है यह तन श्लथ \nसाथ-साथ चलते हैं अब \nऋतुओं के जितने तीरथ \nरस अब तो पंचामृत है \nभाव हो गए तुलसी दल ।\n\nअन्तहीन ख़ुशबू का छोर \nमंजरियों पर उगती भोर \nधुँधली आँखों देखा है \nरंग चढ़ी रेशे की डोर \nफिर होगी धरती सुफला \nसाँचे में धूप रही ढल ।\n\n","author":"अमरनाथ श्रीवास्तव","title":"कहता है पका हुआ फल \/ अमरनाथ श्रीवास्तव"},{"poem":"सम्बन्धों के ठंडे घर में \nवैसे तो सबकुछ है लेकिन \nइतने नीचे तापमान पर \nरक्तचाप बेहद खलता है|\n\nदिनचर्या कोरी दिनचर्या \nघटनायें कोरी घटनायें \nपढ़ा हुआ अखबार उठाकर \nहम कब तक बेबस दुहरायें \nनाम मात्र को सुबह हुई है \nकहने भर को दिन ढलता है|\n\nसहित ताप अनुकूलित घर में \nमौसम के प्रतिमान ढूंढते \nआधी उमर गुजर जाती है \nप्याले में तूफान ढूंढते \nगर्म खून वाला तेवर भी \nअब तो सिर्फ हाथ मलता है|\n\nसजे हुए दस्तरख्वानों पर \nमरी भूख के ताने -बाने \nठहरे हुए समय सी टेबुल \nटिकी हुई बासी मुस्कानें \nशिष्टाचार डरे नौकर सा \nअक्सर दबे पांव चलता है|\n\n","author":"अमरनाथ श्रीवास्तव","title":"सम्बन्धों के ठंडे घर में \/ अमरनाथ श्रीवास्तव"},{"poem":"फाँस जो छूती रगों को देखने में कुछ नहीं है\n\nरह न पाया एक\nसाँचे से मिला आकार मेरा\nस्वर्ण प्रतिमा जहाँ मेरी\nहै फँसा अंगार मेरा\nआंख कह देती कहानी बाँचने में कुछ नहीं है।\n\nहैं हमें झूला झुलाते \nसधे पलड़े के तराज़ू\nमाप से कम तोलते हैं\nवाम ठहरे सधे बाज़ू\nदाँव पर सब कुछ लगा है देखने में कुछ नहीं है।\n\nहर तरफ़ आँखें गड़ी हैं\nढूँढ़ती मुस्कान मेरी\nलाल कालीनें बिछाते\nखो गयी पहचान मेरी\nहर तरफ पहरे लगे हैं आँकने में कुछ नहीं है।\n\nबोलने वाले चमकते\nहो गई मणिदीप भाषा\nमैं अलंकृत क्या हुआ\nमुझसे अलंकृत है निराशा\nलोग जो उपहार लाए भाँपने में कुछ नहीं है।\n\n","author":"अमरनाथ श्रीवास्तव","title":"फाँस जो छूती रगों को \/ अमरनाथ श्रीवास्तव"},{"poem":"इस तरह मौसम बदलता है बताओ क्या करें \nशाम को सूरज निकलता है बताओ क्या करें \nयह शहर वो है कि जिसमें आदमी को देखकर \nआइना चेहरे बदलता है बताओ क्या करें \nआदतें मेरी किसी के होंठ कि मुस्कान थीं \nअब इन्हीं से जी दहलता है बताओ क्या करें \nदिल जिसे हर बात में हँसने कि आदत थी कभी \nअब वो मुश्किल से बहलता है बताओ क्या करें \nइस तरह पथरा गयीं आँखें कि इनको देखकर \nएक पत्थर भी पिघलता है है बताओ क्या करें \nले रहा है एक नन्हा दिया मेरा इम्तहान \nहवा के रुख पर सफलता है बताओ क्या करें \nदोस्त मुझको देखकर विगलित हुए तो सह्य था \nदुश्मनों का दिल बदलता है बताओ क्या करें\n\n","author":"अमरनाथ श्रीवास्तव","title":"बताओ क्या करें \/ अमरनाथ श्रीवास्तव"},{"poem":"लौटने पर शेष है\nया कुछ कि मेरे बाद कितना\nदेखना है इस गली में\nकौन किसको याद कितना\nया खिलौने जो कि बचपन में दिखे, \nमिलते अभी हैं\nवस्त्र जो छोटे हुए, \nदर्ज़ी पुन: सिलते अभी हैं\nहर शरारत पर \nसुबह के फूल सा खिलते अभी है\nबड़ी-बूढ़ी आंख जिनको \nचूम कर लेती बलैयां\nदेखना है शेष है \nउस समय से संवाद कितना\nक्या उन्हीं मोहक धुनों की \nबांसुरी हैं, सीटियाँ भी\nरंगे चीनी के खिलौने \nऔर बजती घंटियाँ भी\nक्या वही है भीड़ जो थी कभी \nमेले में उमड़ती\nदूर तक लंबी कतारों में चलें \nज्यों चींटियाँ थीं\nया वही खुशबू लिये है \nसजे मेले की मिठाई\n'टाफियों` के दौर में है \nरेवड़ियों में स्वाद कितना\n\nइस क़दर बेमेल चूड़ी थी \nकि आ जाए रुलाई\nफिर भी चुड़िहारिन डपटकर,\nखींचती संकुची कलाई\nसिर्फ चोटी और बिंदी लिए \nमनिहारा मिला तो\nनई फ़रमाइश, शिकायत \nऔर फिर बातें हवाई\nशहर को भी मुंह चिढ़ाती, \nवह फ़क़ीरी मौज अपनी\nफैशनों का जो रही अपवाद, \nवह अपवाद कितना\nआंच तीखी धूप की \nजब शिकन चेहरे की बनी हो\nया कहीं है पेड़ अब भी, \nजिस जगह छाया घनी हो\nभाव की ख़बरें सुनाती, \nआढ़तें हैं गांव घर में\nहैं कि जीवन-मूल्य वे, \nबाज़ार से जिनकी ठनी हो\nले उड़ीं सारा हरापन, भोगवादी टिड़्डियाँ हैं\nमैं बहुत खुश हूं अगर तो, \nहै कहीं अवसाद कितना।\n\n","author":"अमरनाथ श्रीवास्तव","title":"मैं बहुत खुश हूँ अगर \/ अमरनाथ श्रीवास्तव"}]
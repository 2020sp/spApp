[{"title":"ऐसा वर दे! \/ अवनीश सिंह चौहान","author":"अवनीश सिंह चौहान","poem":"मेरी जड़- \nअनगढ़ वाणी को \nहे स्वरदेवी, अपना स्वर दे!\n\nभीतर-बाहर \nघना अँधेरा\nदूर-दूर तक नहीं सबेरा \n\nदिशाहीन है \nमेरा जीवन \nममतामयी, उजाला भर दे!\n\nमानवता की \nपढूँ ऋचाएँ \nतभी रचूँ नूतन कविताएँ\n\nएकनिष्ठ मन \nरहे सदा माँ,\nआशीषों का कर सिर धर दे!\n\nअपने को \nपहचानें-जानें \n'सत्यम्‌ शिवम्‌ सुन्दरम्‌' मानें\n\nजागृत हो \nमम प्रज्ञा पावन \nहंसवाहिनी, ऐसा वर दे!\n\n"},{"title":"गली की धूल \/ अवनीश सिंह चौहान","author":"अवनीश सिंह चौहान","poem":"समय की धार ही तो है\nकिया जिसने विखंडित घर\n\nन भर पाती हमारे\nप्यार की गगरी\nपिता हैं गाँव\nतो हम हो गए शहरी\nगरीबी में जुड़े थे सब\nतरक्की ने किया बेघर\n\nखुशी थी तब\nगली की धूल होने में\nउमर खपती यहाँ\nअनुकूल होने में\nमुखौटों पर हँसी चिपकी\nकि सुविधा संग मिलता डर\n\nपिता की जिन्दगी थी\nकार्यशाला-सी\nजहाँ निर्माण में थे\nस्वप्न, श्रम, खाँसी\nकि रचनाकार असली वे\nकि हम तो बस अजायबघर\n\nबुढ़ाए दिन\nलगे साँसें गवाने में\nशहर से हम भिड़े\nसर्विस बचाने में\nकहाँ बदलाव ले आया?\nशहर है या कि है अजगर\n\n"},{"title":"माँ \/ अवनीश सिंह चौहान","author":"अवनीश सिंह चौहान","poem":"घर की दुनिया माँ होती है\nखुशियों की क्रीम \nपरसने को\nदुःखों का दही बिलोती है\n\nपूरे अनुभव\nएक तरफ हैं\nमइया के अनुभव\nके आगे\nजब भी उसके\nपास गए हम\nलगा अँधेरे में\nहम जागे\n\nअपने मन की\nपरती भू पर\nशबनम आशा की बोती है\nघर की दुनिया माँ होती है\n\nउसके हाथ का\nरूखा-सूखा-\nभी हो जाता\nहै काजू-सा\nकम शब्दों में\nखुल जाती वह\nज्यों संस्कृति की\nहो मंजूषा\n\nहाथ पिता का\nखाली हो तो\nछिपी पोटली का मोती है\nघर की दुनिया माँ होती है\n\n"},{"title":"पिता \/ अवनीश सिंह चौहान","author":"अवनीश सिंह चौहान","poem":"पिता हमाए\n\nमैं रोया तो\nमुझे चुपाया\n‘बिल्ली आई’\nकह बहलाया\n\nमुश्किल में\nजीवन जीने की-\nकला सिखाए\nपिता हमाए\n\nनदिया में \nमुझको नहलाया\nझूले में\nमुझको झुलवाया\n\nमेरी जिद पर\nगोद उठाकर\nमुझे मनाए\nपिता हमाए\n\nजब भी फसली \nचीजें लाते\nसबसे पहले\nमुझे खिलाते\n\nकभी-कभी खुद\nभूखे रहकर\nमुझे खिलाए\nपिता हमाए\n\nशब्द सुना\nपापा का जबसे\nमैं भी पिता\nबन गया तब से\n\nमधुर-मधुर-सी\nसंस्मृतियों में\nअब तक छाए\nपिता हमाए\n\n"},{"title":"टुकड़ा काग़ज़ का \/ अवनीश सिंह चौहान","author":"अवनीश सिंह चौहान","poem":"उठता-गिरता\nउड़ता जाए\nटुकड़ा कागज़ का\n\nकभी पेट की चोटों को\nआँखों में भर लाता\nकभी अकेले में\nभीतर की\nटीसों को गाता\n\nअंदर-अंदर\nलुटता जाए\nटुकड़ा कागज़ का\n\nकभी फ़सादों-बहसों में \nहै शब्द-शब्द उलझा\nदरके-दरके\nशीशे में\nचेहरा बाँचा-समझा\n\nसिद्धजनों पर\nहँसता जाए\nटुकड़ा कागज़ का\n\nकभी कोयले-सा धधका,\nफिर राख बना, रोया\nमाटी में मिल गया\nकि जैसे\nमाटी में सोया\n\nचलता है हल\nगुड़ता जाए\nटुकड़ा कागज़ का\n\n"},{"title":"विज्ञापन की चकाचौंध \/ अवनीश सिंह चौहान","author":"अवनीश सिंह चौहान","poem":"सुनो ध्यान से\nकहता कोई\nविज्ञापन के पर्चों से\n\nहम जिसका निर्माण करेंगे\nतेरी वही जरूरत होगी\nजस-जस सुरसा बदनु बढ़ावा\nतस-तस कपि की मूरत होगी\n\nभस उड़ती हो\nआँख भरी हो\nलेकिन डर मत मिर्चों से\n\nहमें न मंहगाई की चिंता\nनहीं कि तुम हो भूखे-प्यासे\nतुमको मतलब है चीजों से\nमतलब हमको है पैसा से\n\nपूरी तुम बाज़ार उठा लो\nउबर न पाओ खर्चों से\n\nबेटा, बेटी औ' पत्नी की\nमांगों की आपूर्ति करोगे\nचकाचोंध से विज्ञापन की\nतुम सब आपस में झगड़ोगे\n\nकार पड़ोसी के घर आई\nबच न सकोगे चर्चों से\n\n"},{"title":"केशव मेरे \/ अवनीश सिंह चौहान","author":"अवनीश सिंह चौहान","poem":"पाना मुझको\nजितना, जो भी \nतुमको पाना \n\nसखा सहज तुम \nकेशव मेरे \nहर पल यह मन\nतुमको टेरे \n\nलगे अधूरा,\nजीवन का \nतुम बिन हर गाना \n\nमन की सच्ची \nअभिलाषा को \nदया-क्षमा की \nपरिभाषा को \n\nजितना, जो कुछ \nजाना-माना \nतुमको माना\n\nतुमसे जानी \nजगत-कहानी \nज्ञान-ध्यान की \nमहिमा-वाणी \n\nबना मुझे जिज्ञासु \nडगर में \nछोड़ न जाना\n\n"},{"title":"श्रम की मंडी \/ अवनीश सिंह चौहान","author":"अवनीश सिंह चौहान","poem":"बिना काम के\nढीला कालू\nमुट्ठी- झरती बालू\n\nतीन दिनों से \nआटा गीला\nहुआ भूख से \nबच्चा पीला\n\nजो भी देखे\nघूरे ऐसे\nज्यों शिकार को भालू\n\nश्रम की मंडी\nखड़ा कमेसुर\nबहुत जल्द\nबिकने को आतुर\n\nभाव\nमजूरी का गिरते ही\nपास आ गए लालू\n\nबीन कमेसुर\nरहा लकड़ियाँ\nबाट जोहती\nहोगी मइया\n\nभूने जाएंगे\nअलाव में \nनई फसल के आलू\n\n"},{"title":"रेल- जिन्दगी \/ अवनीश सिंह चौहान","author":"अवनीश सिंह चौहान","poem":"एक ट्रैक पर\nरेल ज़िंदगी \nकब तक?\nकितना सफ़र सुहाना\n\nधक्का-मुक्की\nभीड़-भड़क्का\nबात-बात पर\nचौका-छक्का\n\nचोट किसी को\nलेकिन किसकी\nख़त्म कहानी\nकिसने जाना\n\nएक आदमी\nदस मन अंडी\nलदी हुई है\nपूरी मंडी\n\nकिसे पता है\nकहाँ लिखा है\nकिसके खाते \nआबोदाना\n\nबिना टिकट\nछुन्ना को पकड़े\nरौब झाड़ कर\nटी.टी. अकड़े\n\nकितना लूटा \nऔर खसोटा\n'सब चलता'\nकह रहा ज़माना!\n\n"},{"title":"वह परवाज़ \/ अवनीश सिंह चौहान","author":"अवनीश सिंह चौहान","poem":"धूप सुनहरी, माँग रहा है\nरामभरोसे आज\n\nनदी चढ़ी है\nसागर गहरा\nपार उसे ही करना\nसोच रहा वह\nनैया छोटी\nऔर धार पर तिरना\n\nछोटे-छोटे चप्पू मेरे\nसाहस-धीरज-लाज\n\nखून-पसीना\nबो-बोकर वह \nफसलें नई उगाए\nतोता-मैना की \nबातों से\nउसका मन घबराए\n\nचिड़ियाँ चहकें डाल-डाल पर\nकरें पेड़ पर राज\n\nघड़ियालों का\nअपना घर है\nउनको भी तो जीना\nपानी तो है\nसबका जीवन\nजल की मीन-नगीना\n\nपंख सभी के छुएँ शिखर को\nप्रभु दे, वह परवाज़\n\n"},{"title":"चुप बैठा धुनिया \/ अवनीश सिंह चौहान","author":"अवनीश सिंह चौहान","poem":"सोच रहा\nचुप बैठा धुनिया \n\nभीड़-भाड़ वह\nचहल पहल वह\nबन्द द्वार का\nएक महल वह\n\nढोल मढ़ी-सी\nलगती दुनिया\n\nमेहनत के मुँह\nबँध मुसीका\nघुटता जाता\nगला खुशी का\n\nताड़ रहा है\nसब कुछ गुनिया\n\nफैला भीतर\nतक सन्नाटा\nअंधियारों ने\nसब कुछ पाटा\n\nकहाँ-कहाँ से\nटूटी पुनिया\n\n"},{"title":"फगुआ- ढोल बजा दे \/ अवनीश सिंह चौहान","author":"अवनीश सिंह चौहान","poem":"हर कडुवाहट पर \nजीवन की \nआज अबीर लगा दे \nफगुआ- ढोल बजा दे \n\nतेज हुआ रवि \nभागी ठिठुरन \nशीत-उष्ण-सी \nऋतु की चितवन \n\nअकड़ गई जो \nटहनी मन की \nउसको तनिक लचा दे \n\nखोलें गाँठ \nलगी जो छल की \nरिहा करें हम \nछवि निश्छल की \n\nजलन मची अनबन की \nउस पर \nशीतल बैन लगा दे \n\nसाल नया है \nपहला दिन है \nमधुवन-गंध \nअभी कमसिन है \n\nसुनो, पपीहे\nऐसे में तू\nकोयल के सुर गा दे\n\n"},{"title":"चिड़िया और चिरौटे \/ अवनीश सिंह चौहान","author":"अवनीश सिंह चौहान","poem":"घर-मकान में\nक्या बदला है\nगौरैया रूठ गई\n\nभाँप रहे\nबदले मौसम को\nचिड़िया और चिरौटे\nझाँक रहे\nरोशनदानों से\nकभी गेट पर बैठे\n\nसोच रहे\nअपने सपनों की\nपैंजनिया टूट गई\n\nशायद पेट से\nभारी चिड़िया\nनीड़ बुने, पर कैसे\nओट नहीं\nकोई छोड़ी है\nघर पत्थर के ऐसे\n\nचुआ डाल से होगा\nअंडा\nकिस्मत ही फूट गई\n\n"},{"title":"बदरा आए \/ अवनीश सिंह चौहान","author":"अवनीश सिंह चौहान","poem":"धरती पर धुन्ध\nगगन में   \nघिर बदरा आए \n\nलगे इन्द्र की पूजा करने \nनंबर दो के जलसे \nपाप-बोध से भरी \nधरा पर \nबदरा क्यों कर बरसे \n\nकृपा-वृष्टि हो \nबेक़सूर पर \nहाँफ रहे चौपाए \n\nहुए दिगंबर पेड़-\nपरिंदे, हैं \nकोटर में दुबके \nनंगे पाँव \nफँसा भुलभुल में \nछोटा बच्चा सुबके \n\nधुन कजरी की\nऔर सुहागिन का \nटोना फल जाए \n\nसूखा औ' मँहगाई दोनों  \nमिलते बांध मुरैठे \nदबे माल को बनिक \nनिकाले \nदुगना-तिगुना ऐंठे \n\nडूबें जल में \nखेत, हरित हों \nखुरपी काम कमाए\n\n"},{"title":"किसको कौन उबारे! \/ अवनीश सिंह चौहान","author":"अवनीश सिंह चौहान","poem":"बिना नाव के \nमाझी देखे \nमैंने नदी किनारे\n\nइनके-उनके \nताने सुनना\nदिन-भर देह गलाना\nतीन रुपैया \nमिले मजूरी \nनौ की आग बुझाना\n\nअलग-अलग है\nरामकहानी \nटूटे हुए शिकारे!\n\nबढ़ती जाती \nरोज उधारी\nले-दे काम चलाना\nरोज-रोज \nझोपड़ पर अपने\nनए तगादे आना\n\nघात सिखाई है\nतंगी ने \nकिसको कौन उबारे\n\nभरा जलाशय \nजो दिखता है \nकेवल बातें घोले\nप्यासा तोड़ दिया \nकरता दम \nमुख को खोले-खोले \n\nअपने स्वप्न, भयावह\nकितने \nउनके सुखद सहारे\n\n"},{"title":"बाज़ार-समंदर \/ अवनीश सिंह चौहान","author":"अवनीश सिंह चौहान","poem":"चेहरे पढ़ने पर \nलगें \nटेढ़े-मेढ़े अन्दर\n\nथर्मामीटर तोड़ रहा है \nउबल-उबल कर पारा \nलेबल मीठे जल का \nलेकिन \nपानी लगता खारा \n\nसमय उस्तरा है \nजिसको \nचला रहे हैं बन्दर\n\nचीलगाह जैसा है मंजर \nलगती भीड़ मवेशी \nकिसकी कब \nथम जाएँ सांसें\nकब पड़ जाए पेशी \n\nकितने ही घर \nडूब गए \nयह बाज़ार-समंदर\n\nत्याग दिया\nहंसों ने कंठी \nबगुलों ने है पहनी\nबागवान की नज़रों से है \nडरी-डरी-सी टहनी\n\nदिखे छुरी को\nसुन्दर-सा \nसूरज एक चुकंदर\n\n"},{"title":"साधो मन को \/ अवनीश सिंह चौहान","author":"अवनीश सिंह चौहान","poem":"नये चलन के इस कैफे़ में\nशिथिल हुईं सब परम्पराएँ\n\nपियें-पिलाएँ\nमौज उड़ाएँ\nडाल हाथ में हाथ चले\nदेह उघारे\nकरें इशारे \nनैन मिलें औ’ मिलें गले\n\nमदहोशी में इतना बहके\nभूल गए हैं सब सीमाएँ\n\nझरी माथ से \nमादक बूँदें\nसाँसों में कुछ ताप-चढ़ा\nहौले-हौले\nभीतर-बाहर\nकामुकता का चाप चढ़ा\n\nएक दूसरे में जो डूबे\nटूट गईं सब मर्यादाएँ\n\nभैया मेरे,\nसाधो मन को\nअजब-ग़ज़ब है यह धरती\nथोड़ा पानी\nरखो बचाकर\nकरते क्यों आँखें परती\n\nजब-जब मरा आँख का पानी\nआईं हैं तब-तब विपदाएँ\n\n"},{"title":"बदला अपना लाल \/ अवनीश सिंह चौहान","author":"अवनीश सिंह चौहान","poem":"पल-पल शीशा\nहाथ में कंघी\nकाढ़े अपने बाल\nबोलो, साधो \nऐसे कैसे \nबदला अपना लाल\n\nकब जगना \nकब उसका सोना\nपकड़ बैठता\nछत का कोना\n\nसंकेतों में\nपूछा करता\nजाने किसका हाल\n\nकभी भाँग-सी\nखाये रहता\nकुछ पूछो तो\nकुछ है कहता\n\nसीधी-सीधी \nपगडंडी पर\nडगमग उसकी चाल!\n\nतकली में अब\nलगी रुई है\nकात रही है \nसमय सुई है\n\nकबिरा-सा \nबुनकर बनने में \nलगते कितने साल\n\n"},{"title":"अन्तर में जो बन्ना \/ अवनीश सिंह चौहान","author":"अवनीश सिंह चौहान","poem":"एक प्रवासी\nभँवरा है\nरंग-गंध का गाँव है\n\nफूलों को\nवह भरमाता है\nमीठी-मीठे\nगीत सुना कर\nऔर हृदय में\nबस जाता है\nमादक-मधु\nमकरंद चुरा कर\n\nनिष्ठुर,\nसुधि की धूप बन गया\nविरह-गीत की छाँव है\n\nबीत रही जो\nफूलों पर वह\nदेख-देख कलियां\nचौकन्ना\nसहज नहीं है\nउसका मिल\nबैठा\nअंतर में जो बन्ना\n\nपता चला\nवह बहुत गहन है\nउम्र कागज़ी नाव है\n\n"},{"title":"उसका खाता \/ अवनीश सिंह चौहान","author":"अवनीश सिंह चौहान","poem":"फटे बांस में \nपैर अड़ा कर \nचलता था उसका खाता \n\nभार बना \nधरती का घूमे \nजैसे कोई था हथियार \nइसे डराए\nउसे सताए \nबनता सबका तारनहार\n\nकिससे कितना \nलाभ कमाना \nउसका इतना था नाता\n\nहुक्का-पानी \nबंद उसी का\nजिसने भी ना मानी बात \nकरे फ़जीहत \nमग में उसकी\nदिखा-दिखा अपनी औकात\n\nघड़ा पाप का \nभरा हुआ था \nफिर क्यों, किसको वह भाता \n\nबाहुबली था \nराजनीति में-\nपाँव जमाकर छोड़ी छाप \nबना सरगना \nअपने दल का \nवैर बढ़ाकर अपने आप \n\nराम नाम सत\nआया जल्दी \nमाटी उसका था खाता\n\n"},{"title":"वक्त की आंधी \/ अवनीश सिंह चौहान","author":"अवनीश सिंह चौहान","poem":"वक्त की आंधी \nउड़ा कर\nले गई मेरा सहारा \n\nनम हुई जो आँख, \nमन के बादलों का \nझुण्ड जैसे \nधड़ कहीं है \nपर यहाँ तो \nफड़फडाता मुंड जैसे \n\nरो रही सूखी\nनदी का \nअब न कोई है किनारा\n\nपांव खुद \nजंजीर जैसे \nऔर मरुथल-सी डगर है\nरिस रही \nपीड़ा ह्रदय की \nकिन्तु दुनिया बेख़बर है\n\nसब तरफ \nबैसाखियाँ हैं\nकौन दे किसको सहारा\n\nसोच-\nमजहब, जातियों-सी \nरह गई है मात्र बंटकर \nजी रही है \nकिस्त में हर साँस\nवो भी डर-संभल कर \n\nसुर्खियाँ बेजान-सी हैं\nमर गया \nजैसे लवारा?\n\n"},{"title":"लौटे बचपन \/ अवनीश सिंह चौहान","author":"अवनीश सिंह चौहान","poem":"अब न अजुध्या \nमन में बसती\nअब न बगाइच \nवाला वह मन \nकंकरीट के \nमकड़जाल ने \nफांस लिया है \nसादा जीवन \n\nकभी पकड़ना \nअपनी छाया \nकभी छाँह से \nडर कर रहना \nकभी चाँद- \nतारों को चाहें \nकभी धूप के \nमोती चुनना \n\nरस था \nआमों के झगड़ों में \n'कुट्टी' में भी \nथा अपनापन \n\nछोटेपन के \nबाल-इशारे \nमाँ समझे या समझे \nबापू\nजिनकी ओली ही \nलगती थी \nसबसे ऊंचा \nसुन्दर टापू\n\nगाँव किनारे \nजखई बाबा \nका वह चौपड़  \nथा सिंहासन\n\nधुक-धुक-धुक-धुक \nजी करता है\nकितने फंदे, \nकितने धंधे\nचढी जवानी \nदेखे सपना \nबोझिल \nझुके हुए हैं कंधे\n\nमन ही मन \nयह चाहूँ मुझमें \nलौटे फिर से \nमेरा बचपन\n\n"},{"title":"चिंताओं का बोझ जिन्दगी \/ अवनीश सिंह चौहान","author":"अवनीश सिंह चौहान","poem":"सत्ता पर काबिज \nहोने को \nकट-मर जाते दल \nआज सियासत-\nसौदेबाजी\nजनता में हलचल \n\nहवा चुनावी,\nआश्वासन के  \nलड्डू दिखलाए  \nखलनायक भी नायक बनकर \nसंसद पर छाए  \n\nकैसे झूठ खुले-\nअँजुरी में \nभरते गंगा-जल\n\nलाद दिये \nपिछले वादों पर \nऔर नये कुछ वादे \nचिंताओं का बोझ जिन्दगी \nकोइ कब तक लादे \n\nजिये-मरे \nये काम न आये,\nबेमतलब, बेहल \n\nवही चुनावी \nमुद्दा लेकर \nवे फिर घर आए \nमन को छूते बदलावों के\nसपने दिखलाए \n\nहैं  प्रपंच, ये पंच\nस्वयं के \nकैसे-कैसे छल\n\n"},{"title":"क्या कहे सुलेखा ! \/ अवनीश सिंह चौहान","author":"अवनीश सिंह चौहान","poem":"किससे अब\nक्या कहे सुलेखा\n\nखनन माफ़िया\nमिल कर लूटे\nबाझ, कबूतर \nपर ज्यों टूटे\n\nमेट रहे\nकुदरत का लेखा\n\nछविया भोली \nधरा-दबोचा\nएक व्यवस्था ने \nमिल नोंचा\n\nपेपर में \nदुनिया ने देखा\n\nदुस्साहस\nक्रशरों का बढ़ता\nचट्टानों से\nचूना झड़ता\n\nमिटी हीर की \nजीवन रेखा\n\n"},{"title":"अनुभव के मोती \/ अवनीश सिंह चौहान","author":"अवनीश सिंह चौहान","poem":"बन कर ध्वज हम \nइस धरती के \nअम्बर में फहराएँ\nमेघा बन कर \nजीवन जल दें  \nसागर-सा लहराएँ\n\nटूटे-फूटे\nबासन घर के\nअपनी व्यथा सुनाते \nसभी अधूरे सपने \nमिल कर \nअक्सर हमें रुलाते \n\nपथ के कंटकवन को\nआओ \nमिल कर आज जराएँ\n\nबाग़ लगाएं \nफूल बनें हम \nकोयल-सा कुछ गाएँ\nभोर किरण का\nरूप धरें हम\nतम को दूर भगाएँ\n\nचुन-चुन कर\nअनुभव के मोती \nजोड़ें सभी शिराएँ\n\n"},{"title":"मन का तोता \/ अवनीश सिंह चौहान","author":"अवनीश सिंह चौहान","poem":"मन का तोता\nकरता रहता\nनित्य नए संवाद\n\nमहल-मलीदा, पदवी चाहे\nलाखों-लाख पगार\nकाम न धेले भर का करता\nसपने आँख हज़ार\n\nइच्छाओं की सूची\nमेरे\nसिर पर देता लाद\n\nअपने आम बाग़ के मीठे\nकुतर-कुतर कर फेंके\nकिन्तु पड़ोसी का खट्टा भी\nचँहके उसको लेके\n\nसमझाने पर\nकरता रहता\nअड़ा-खड़ा प्रतिवाद\n\nविज्ञापन की भाषा बोले\n‘यह दिल माँगे मोर’\nदेख-देख बौराए तोता\nदेता खींस निपोर\n\nबात न माने \nकरने लगता \nघर में रोज़ फ़साद\n\n"},{"title":"पंच गाँव का \/ अवनीश सिंह चौहान","author":"अवनीश सिंह चौहान","poem":"आँख लाल है\nझूम चाल है \nलगते कुछ बेढंगे \nइज्जत इनसे दूर \nकि इनकी \nजेबों में हैं दंगे \n\nदबंगई की दाढ़ \nलगी है \nकैसी आदमखोरी \nसूंघ रहे गस्ती में कुत्ते \nलागर की कमजोरी \n\nइनकी चालों में \nफँस जाते \nअच्छे-अच्छे चंगे \n\nगिरवी पर \nगोबर्धन का श्रम \nहै दरियादिल मुखिया \nपत्थर-सी रोटी के नीचे \nदबी हुई है बिछिया \n\nन्याय स्वयं \nबिकने आता है \nबेदम-से हैं पंगे\n\nपंच गाँव का \nखुश है लेकिन \nहाथ तराजू डोले \nलगता जैसे एक-\nअनिर्णय की भाषा में बोले \n\nउतर चुका दर्पण का \nपारा\nसम्मुख दिखते नंगे\n\n"},{"title":"सर्वोत्तम उद्योग \/ अवनीश सिंह चौहान","author":"अवनीश सिंह चौहान","poem":"छार-छार हो \nपर्वत दुख का \nऐसा बने सुयोग\n\nगलाकाट \nइस कंप्टीशन में\nमुश्किल सर्वप्रथम आ जाना \nशिखर गए पा \nकिसी तरह तो \nमुश्किल है उस पर टिक पाना\n\nसफल हुए हैं \nइस युग में जो \nऊँचा उनका योग\n\nबड़ी-बड़ी\n‘गाला’ महफ़िल में\nकितनी हों भोगों की बातें\nऔर कहीं टपरे के नीचे\nसिकुड़ी हैं \nमन मारे आँतें\n\nकोई हाथ \nसाधता चाकू \nकोई साधे जोग \n\nभइया मेरा\nबता रहा था \nकोचिंग भी है कला अनूठी\nनाउम्मीदी की धरती पर\nउगती है\nकरिअर  की बूटी\n\nसफल बनाने का \nअसफल को \nसर्वोत्तम उद्योग\n\n"},{"title":"पगडंडी \/ अवनीश सिंह चौहान","author":"अवनीश सिंह चौहान","poem":"सब चलते चौड़े रस्ते पर \nपगडंडी पर कौन चलेगा?\n\nपगडंडी जो\nमिल न सकी है\nराजपथों से, शहरों से\nजिसका भारत\nकेवल-केवल\nखेतों से औ' गाँवों से\n\nइस अतुल्य भारत पर बोलो\nसबसे पहले कौन मरेगा?\n\nजहाँ केन्द्र से \nचलकर पैसा\nलुट जाता है रस्ते में\nऔर परिधि \nभगवान भरोसे\nरहती ठण्डे बस्ते में\n\nमारीचों का वध करने को\nफिर वनवासी कौन बनेगा?\n\nकार-क़ाफिला \nहेलीकॉप्टर \nसभी दिखावे का धंधा \nदो बित्ते की\nपगडंडी पर\nचलता गाँवों का बन्दा\n\nकूटनीति का मुकुट त्यागकर \nकंकड़-पथ को कौन वरेगा?\n\n"},{"title":"अपना गाँव-समाज \/ अवनीश सिंह चौहान","author":"अवनीश सिंह चौहान","poem":"बड़े चाव से बतियाता था\nअपना गाँव-समाज\nछोड़ दिया है चौपालों ने\nमिलना-जुलना आज\n\nबीन-बान लाता था \nलकड़ी \nअपना दाऊ बागों से\nधर अलाव \nभर देता था, फिर\nबच्चों को \nअनुरागों से \n\nछोट, बड़ों से \nगपियाते थे \nआँखिन भरे लिहाज \n\nनैहर से जब आते \nमामा\nदौड़े-दौड़े सब आते\nफूले नहीं समाते \nमिल कर\nघण्टों-घण्टों बतियाते\n\nभेंटें होतीं, \nहँसना होता\nखुलते थे कुछ राज\n\nजब जाता था \nघर से कोई\nपीछे-पीछे पग चलते\nगाँव किनारे तक \nआकर सब \nअपनी नम आँखें मलते\n\nतोड़ दिया है किसने \nआपसदारी का \nवह साज\n\n"},{"title":"नदिया की लहरें \/ अवनीश सिंह चौहान","author":"अवनीश सिंह चौहान","poem":"आईं हैं नदिया में \nलहरें\nअपना घर-वर छोड़ के\nजंगल-जंगल\nबस्ती-बस्ती\nबहतीं रिश्ते जोड़ के\n\nमीठी यादें उदगम की\nपानी में घुलती जातीं\nसूरज की किरणें-कलियाँ\nलहरों पर खिलती जातीं\n\nवर्तमान के\nहोंठ चूमती\nमुँह अतीत से मोड़ के\n\nबहती धारा में हर पत्थर-\nका भी बहते जाना\nप्यास बुझाना तापस की\nसीखा खुद जलते जाना\n\nचाहा कब प्रतिदान\nलहर ने\nदरकी धरती बोर के\n\nमीलों लम्बा अभी सफ़र\nसाँसें हैं कुछ शेष बचीं\nबाकी है उत्साह अभी\nथोड़ी-सी है कमर लची\n\nवरण करेंगी\nकभी सिन्धु का\nपूर्वाग्रह सब तोड़ के\n\n"},{"title":"हिरनी-सी है क्यों \/ अवनीश सिंह चौहान","author":"अवनीश सिंह चौहान","poem":"छुटकी बिटिया \nअपनी माँ से\nकरती कई सवाल\n\nचूड़ी-कंगन \nनहीं हाथ में \nना माथे पर बैना है \nमुख मटमैला-सा  \nहै तेरा \nबौराए-से नैना हैं \n\nइन नैनो का \nनीर कहाँ-\nवो लम्बे-लम्बे बाल\n\nदेर-सबेर \nलौटती घर को\nजंगल-जंगल फिरती है \nलगती \nगुमसुम-गुमसुम-सी तू\nभीतर-भीतर तिरती है \n\nडरी हुई \nहिरनी-सी है क्यों\nबदली-बदली चाल\n\nनई व्यवस्था में क्या \nऐ माँ \nभय ऐसा भी होता है \nछत-मुडेर पर \nउल्लू असगुन \nबैठा-बैठा बोता है \n\nपार करेंगे \nकैसे सागर\nजर्जर-से हैं पाल\n\n"},{"title":"कैटवाक \/ अवनीश सिंह चौहान","author":"अवनीश सिंह चौहान","poem":"जेठ-दुपहरी \nचिड़िया रानी\nसुना रही है फाग\n\nकैटवाक \nकरती सड़कों पर\nपढ़ी-पढ़ाई चिड़िया रानी\nउघरी हुई देह के जादू-\nसे इतराई  चिड़िया रानी\n\nपॉप धुनों पर \nथिरके तन-मन \nगाये दीपक राग\n\nपंख लगाकार \nउड़ती बदली \nदेख रहे सब है मुँह बाए \nरेगिस्तान खड़े राहों में \nकोई उनकी प्यास बुझाए \n\nजब चाहे तब \nसींचा करती\nउनके मन का बाग़\n\nकितनी उलझी \nदृश्य-कथा है \nसम्मोहक संवादों में \nकागज़ के फूलों-सी-सीरत \nछिपी हुई पक्के वादों में \n\nलाख भवन के \nआकर्षण में \nआखिर लगती आग\n\n"},{"title":"चिड़ियारानी \/ अवनीश सिंह चौहान","author":"अवनीश सिंह चौहान","poem":"दिन भर फ़ोन \nधरे कानों पर\nचिड़ियाँ बैठीं क्या बतियाएँ \n\nबात-बात में खुश हो जाना \nजरा देर में ख़ुद चिढ़ जाना \nअपनी-उनकी, उनकी-अपनी\nजाने कितनी कथा सुनाना \n\nएक दिवस में \nकट जाती हैं \nकई साल की दिनचर्याएं \n\nबातें करती घर आँगन की\nसूने-भुतहे पिछवारे की\nक्या खाया, क्या पाया जग में \nबातें होतीं उजयारे की \n\nकभी-कभी होतीं कनबतियां \nआँखें लज्जा से भर जाएँ \n\nढीली-अण्टी कभी न करती\n‘मिस कॉलों’ से काम चलाना \nकठिन समय है, सस्ते में ही  \nउँगली के बल उसे नचाना   \n\n‘टाइम पास’ किया करती हैं \nरच कर कल्पित गूढ़ कथाएँ  \n\nजाल तोड़ कर कैसे-कैसे \nखोज-खोज कर दाना-पानी \nधीरे-धीरे चिड़ियारानी    \nहुई एक दिन बड़ी सयानी \n\nफुर्र हो गईं सारी बातें \nघेर रहीं भावी चिंताएँ\n\n"},{"title":"बच्चा सीख रहा \/ अवनीश सिंह चौहान","author":"अवनीश सिंह चौहान","poem":"बच्चा सीख रहा\nटी.वी. से\nअच्छे होते हैं ये दाग़\n\nटॉफी, बिस्कुट, पर्क, बबलगम\nखिला-खिला कर मारी भूख\nमाँ भी समझ नहीं पाती है\nकहाँ हो रही भारी चूक\n\nमाँ का नेह\nमनाए हठ को\nलिए कौर में रोटी-साग\nअच्छे होते हैं ये दाग़\n\nबच्चा पहुँच गया कॉलेज में\nनेता बना जमाई धाक\nट्यूशन, बाइक, मोबाइल के\nनाम पढाई पूरी ख़ाक\n\nझूठ बोलकर\nऐंठ डैड से\nखुलता बोतल का है काग\nअच्छे होते हैं ये दाग़\n\nहुआ फेल जब, पैसा देकर\nडिग्री पाई बी.टेक. पास\nदौड़ लगाई रजधानी तक\nइंटरव्यू ने किया निराश\n\nबीच रेस में\nबैठा घोड़ा\nमुंह से निकल रहा है झाग\nअच्छे होते हैं ये दाग़\n\n"},{"title":"एक तिनका हम \/ अवनीश सिंह चौहान","author":"अवनीश सिंह चौहान","poem":"एक तिनका हम\nहमारा क्या वज़न\n\nहम पराश्रित\nवायु के\nचंद पल हैं आयु के\nएक पल अपना ज़मीं है\nदूसरा पल है गगन\n\nईंट हम\nइस नीड़ के\nईंट हम उस नीड़ के\nपंछियों से हर दफ़ा\nहोता गया अपना चयन\n\nग़ौर से\nदेखो हमें\nरँग वही हम पर जमे\nवो हमी थे, जब हरे थे\nबीज का हम कवच बन\n\nहम हुए\nजो बेदख़ल\nघाव से छप्पर विकल\nआज भी बरसात में\nटपकें हमारे ये नयन\n\nसाध थी\nउठ राह से\nहम जुड़ें परिवार से\nआज रोटी सेंक श्रम की\nज़िंदगी कर दी हवन\n\n"},{"title":"चरण पखार गहूँ में \/ अवनीश सिंह चौहान","author":"अवनीश सिंह चौहान","poem":"मेरी कोशिश\nसूखी नदिया में-\nबन नीर बहूँ मैं\n\nबह पाऊँ\nउन राहों पर भी\nजिनमें कंटक बिखरे\nतोड़ सकूँ चट्टानों को भी\nगड़ी हुई जो गहरे\n\nरत्न, जवाहिर\nमुझसे जन्में\nइतना गहन बनू मैं\n\nथके हुए को\nहर प्यासे को\nचलकर जीवन-जल दूँ\nदबे और कुचले पौधों को\nहरा-भरा\nनव-दल दूँ\n\nहर विपदा में-\nचिन्ता में\nसबके साथ दहूँ मैं\n\nनाव चले तो\nमुझ पर ऐसी\nदोनों तीर मिलाए\nजहाँ-जहाँ पर\nरेत अड़ी है\nमेरी धार बहाए\n\nऊसर-बंजर तक\nजा-जाकर\nचरण पखार गहूँ मैं\n\n"},{"title":"वे ठौर-ठिकाने \/ अवनीश सिंह चौहान","author":"अवनीश सिंह चौहान","poem":"बीत रहे हैं \nमास-दिवस औ' \nबीत रहे हैं पल \nयादों में वे ठौर-ठिकाने \nनैनों में मृदुजल \n\nताल घिरा पेड़ों से जैसे \nघिरे हुए थे बाहों में \nकूज रहे सुग्गे ज्यों तिरियां\nगायें सगुन उछाहों में \n\nआँचल में इक\nमधुफल टपका \nचूम लिया करतल  \n\nशाम, जलाशय \nतिरते पंछी \nरात \nपेड़ पर आ बैठे \nचक्कर कई लगा कर \nहम तुम \nझुरमुट नीचे जा बैठे \n\nपर फड़का कर\nपंछी कहते \nदेर हुई घर चल\n\n"},{"title":"एक आदिम नाच \/ अवनीश सिंह चौहान","author":"अवनीश सिंह चौहान","poem":"आज मुझमें \nबज रहा \nजो तार है \nवो मैं नहीं-\nआसावरी तू \n\nएक स्मित रेख तेरी \nआ बसी \nजब से दृगों में \nहर दिशा तू ही दिखे है \nबाग़- वृक्षों में-\nखगों में \n\nदर्पणों के सामने\nजो बिम्ब हूँ \nवो मैं नहीं-\nकादम्बरी तू \n\nसूर्यमुखभा, कैथवक्षा! \nनाभिगूढा!\nकटिकमानी   \nवींध जाते ह्रदय मेरा \nमौन इनकी\nदग्ध वाणी \n\nनाचता हूँ \nएक आदिम \nनाच जो \nवो मैं नहीं-\nहै बावरी तू\n\n"},{"title":"बिना बताए कहाँ गए \/ अवनीश सिंह चौहान","author":"अवनीश सिंह चौहान","poem":"टूट गए पर\nतुम बिन मेरे \nपिंजरे में दिन-रात \n\nरजनीगन्धा \nदहे रात भर \nजागे-हँसे चमेली\nदेह हुई निष्पंद \nकि जैसे \nसूनी खड़ी हवेली \n\nकौन भरे \nमन का खालीपन?\nकौन करेगा बात?\n\nकोमल-कोमल\nदूब उगी है\nतन-मन ओस नहाए \nदूर कहीं \nकोई है वीणा \nदीपक राग सुनाए \n\nखद्योतों ने \nभरी उड़ानें \nजरे कमलनी पात\n\nबिना नीर के\nनदिया जैसी,\nचँदा बिना चकोरी?\nबिना प्राण के\nलगता जैसे\nमाटी की हूँ छोरी \n\nप्राण प्रतिष्ठा हो \nसपनों की \nटेर रही सौग़ात\n\n"},{"title":"नीड़ बुलाए \/ अवनीश सिंह चौहान","author":"अवनीश सिंह चौहान","poem":"मंगल पाखी\nवापस आओ\nसूना नीड़ बुलाए\n\nफूली सरसों\nखेत हमारे\nरंगहीन है\nबिना तुम्हारे\n\nछत पर मोर\nनाचने आता\nसुगना शोर मचाए\n\nआँचल-धानी\nतुमको हेरे\nरुनझुन पायल\nतुमको टेरे\n\nदिन सीपी के\nचढ़ आये हैं\nमोती हूक उठाए\n\nताल किनारे\nहैं तनहा हम\nहंस पूछते\nक्यों आँखें नम\n\nद्वार खड़ा जो\nपेड़ आम का\nबहुत-बहुत कड़ुवाए\n\n"},{"title":"हम बंजारे \/ अवनीश सिंह चौहान","author":"अवनीश सिंह चौहान","poem":"हम बंजारे \nमारे-मारे\nफिरते-रहते\nगली-गली \n\nजलती भट्ठी\nतपता लोहा\nनए रंग ने\nहै मन मोहा\nचाहें जैसा \nमोड़ें वैसा \nधरे निहाई\nअली-बली\n\nनए-नए-\nऔज़ार बनाएँ\nनाविक के\nपतवार बनाएँ \nरही कठौती\nअपनी फूटी\nखा भी लेते \nभुनी-जली\n\nराहगीर मिल\nताने कसते\nहम हैं फिर भी\nरहते हंसते\nअभी आपका \nसमय सुनहरा \nजो सुन लेते\nबुरी-भली\n\n"},{"title":"धूप आँगने आई \/ अवनीश सिंह चौहान","author":"अवनीश सिंह चौहान","poem":"डूबा था इकतारा \nमन में \nजाने कब से \nचाह रहा था \nखुलना-खिलना\nअपने ढब से\nदी झनकार सुनाई \n\nखुलीं खिड़कियाँ \nदरवाज़े\nजागे परकोटे \nचिड़ियाँ छोटीं\nतोते मोटे \nमिलकर लोटे \nदृश्य लगे सुखदाई \n\nमहकीं गलियाँ \nचहकीं सड़कें \nगाजे-बाजे \nलोग घरों से \nआये बाहर \nबनकर राजे \nगूँजी फिर शहनाई\n\n"},{"title":"कब तक? \/ अवनीश सिंह चौहान","author":"अवनीश सिंह चौहान","poem":"दाँव लगा \nकपटी शकुनी से \nहार वरूँ  मैं कब तक?\n\nकहो, तात-\nविपरीत तटों का\nसेतु बनूँ मैं कब तक?\nइनका-उनका \nबोझा-बस्ता\nपीठ धरूँ मैं कब तक?  \n\nबड़े-बड़े \nज़ालिम पिंडों की \nचोट सहूँ मैं कब तक?\n\nपाँव फँसाए \nगहरे पानी \nखड़ा रहूँ मैं कब  तक?\nनीली होकर \nउधड़ी चमड़ी \nधार गहूँ मैं कब तक?\n\nकोई तो \nबतलाए आकर\nयहाँ रहूँ मैं कब तक?\n\nरोआँ-रोआँ \nहाड़ कँपाती \nशीत सहूँ मैं कब तक?\nबिजली, ओलों, \nबारिश वाली \nरात सहूँ मैं कब तक? \n\nबहुत हुआ, \nअब और न होगा\nधीर धरूँ मैं कब तक?\n\n"},{"title":"विज्ञापन \/ अवनीश सिंह चौहान","author":"अवनीश सिंह चौहान","poem":"गटक रहे हैं \nलोग यहाँ पर \nविज्ञापन की गोली \n\nएक मिनट में \nदिख जाती है \nदुनिया कितनी गोल \nतय होता है\nकहाँ -कहाँ कब\nकिसका कितना मोल\nजाने कितने \nकरतब करती \nविज्ञापन की टोली\n\nचाहे या \nना चाहे कोई \nमन में चाह जगाती \nऔर रास्ता \nमोड़-माड़ कर \nघर अपने ले जाती \nविज्ञापन की \nअदा निराली-\nबन जाती हमजोली \n\nज्ञानी अपना \nज्ञान भूलकर \nमूरख बन ही जाता \nमूरख तो \nमूरख ही ठहरा \nकहाँ कभी बच पता \nसबके काँधे \nधरी हुई है\nविज्ञापन की डोली\n\n"},{"title":"नव वर्ष \/ अवनीश सिंह चौहान","author":"अवनीश सिंह चौहान","poem":"चालक- पथ की\nजीवन रथ की\nलेकर नव भाषाएं\nआया है\nनव वर्ष हमारा\nजागीं सब आशाएं\n\nनये रंगों से\nरंगी ज़िन्दगी \nरंगोली-सी सोहे\nसात सुरों से\nसजी बांसुरी  \nजैसे तन-मन मोहे \n\nचलो समय का\nपहिया घूमा\nबदलीं परिभाषाएं!\n\nफूल-फूल में\nप्रेम बढ़ेगा\nमहकेगी फुलवारी \nधूप-चांदनी,\nबरखे बरखा \nलहकेगी हर क्यारी\n\nझोली में\nसबके फल होंगे-\nपूरी अभिलाषाएं!\n\n"},{"title":"एक परी \/ अवनीश सिंह चौहान","author":"अवनीश सिंह चौहान","poem":"एक परी\nआयी महफ़िल में\nलेकर एक छड़ी\nएक इशारे में\nरुक जाती\nसबसे बड़ी घड़ी\n\nउसका जादू\nघट-घट बोले\nगूंगे-बहरे\nआँखें खोले\nरुक जाते हैं\nधावक सारे\nजब हो जाय खड़ी\n\nसम्मोहन के\nसूत पिरोये\nदीवानों को\nखूब भिगोये\nचाह रही कुछ\nहासिल करना\nदेकर फूल-लड़ी\n\nघड़ी देखकर\nबदले पाला\nबड़ कुर्सी पर \nडाले माला\nपढी-लिखी है\nलेकिन ज्यादा\nउससे कहीं कढ़ी\n\n"},{"title":"गगन में बदरा \/ अवनीश सिंह चौहान","author":"अवनीश सिंह चौहान","poem":"बड़े दिनों के बाद गगन में\nआये बदरा छाये\n\nआते ही झट लगा खेलने\nसूरज आँख-मिचौनी \nघुले-मिले तो ऐसे-जैसे\nमिसरी के संग नैनी\n\nबाट जोहते रहे बटोही\nधूप-छाँव के साये\n\nहुआ मगन मन गाये कजरी\nगाये बारहमासी\nलहकी-थिरकी है पुरवइया    \nदेख पक्षाभ-कपासी\n\nऔचक-भौचक ढ़ोल-मजीरा\nमौसम धूम मचाये\n\nकरो हरी तुम कोख धरा की\nआओ बदरा बरसो\nक्या रक्खा है कल करने में\nया करने में परसों\n\nउम्मीदों की फसल उगाओ\nहम हैं आस लगाये\n\n"},{"title":"गौरैया \/ अवनीश सिंह चौहान","author":"अवनीश सिंह चौहान","poem":"\nनहीं दीखती \nअब गौरैया\nगाँव-गली-घर या शहरों में\n\nछत-मुँडेर पर, \nगाँव-खेत में\nचिड़ीमार ने जाल बिछाए\nपकड़-पकड़ कर,\nपिंजड़ों में धर\nचिड़ियाघर में उसको लाए\n\nसुधिया कभी \nदिखे ना कोई\nबुत-से लगते चेहरों में \n\nसहमी-सी \nबैठी गौरैया\nटूटे पर अपने सहलाए\nदम घुटता है \nसाँसें दुखतीं\nउड़ जाने की आस जगाए\n\nगोते खाती है \nछिन-पलछिन\nअंदर-बाहर की लहरों में\n\nदाना भी है, \nपानी भी है\nमीठे बोल, रवानी भी है\nपराधीनता में\nसुख कैसा?\nबात सभी ने जानी भी है\n\nराजा-रानी,\nसभी यहाँ चुप \nरखकर उसको पहरों में!\n\n"},{"title":"समय आ गया \/ अवनीश सिंह चौहान","author":"अवनीश सिंह चौहान","poem":"सारे धड़ में \nउभरी साँटें\nबहुत दर्द है गुड़ने का\n\nपैनी धारों वाले \nमंजे\nछुप बैठे डोर-पतंगो में\nउड़ता हुआ \nऔर को देखा\nजा काटा उनको जंगों में\n\nहो स्वच्छंद \nकरें मनमानी\nमन सिंहासन चढ़ने का\n\nख़ैर नहीं \nकच्चे धागों की\nजिनकी नाज़ुक उधड़ी लड़ियाँ\nकटरीले झुरमुट में \nफँसकर\nटूट रही हैं जिनकी कड़ियाँ\n\nबहुत बिखरना हुआ \nआज तक\nआया मौक़ा जुड़ने का\n\nअवरोधों से \nटकराने का\nजो ज़ज्बा रहता था मन में\nचुप्पी मारे \nक्यों बैठा है \nजाके किसी अजाने वन में\n\nकिसी तरह \nउकसाओ इसको\nसमय आ गया भिड़ने का!\n\n"},{"title":"बरसाने की होली में \/ अवनीश सिंह चौहान","author":"अवनीश सिंह चौहान","poem":"लाल-गुलाबी \nबजीं तालियाँ\nबरसाने की होली में\n\nबजे नगाड़े \nढम-ढम-ढम-ढम\nचूड़ी खन-खन, \nपायल छम-छम\nसिर-टोपी पर \nभँजीं लाठियाँ\nठुमके ग्वाले \nतक-धिन-तक-धिन\n\nब्रजवासिन की \nसुनें गालियाँ\nब्रज की मीठी बोली में\n\nमिलें-मिलायें \nगोरे-काले\nमौज उड़ायें \nदेखन वाले\nतस्वीरों में \nजड़ते जायें\nमन लहराये-\nफगुनाये दिन\n\nप्रेम बहा \nसब तोड़ जालियाँ\nदिलवालों की टोली में\n\nचटक हुआ रंग \nफुलवारी का\nफसलों की \nहरियल साड़ी का\nपक जाने पर \nभइया, दाने\nघर आयेंगे \nखेतों से बिन\n\nगदरायीं हैं \nअभी बालियाँ\nबैठीं अपनी डोली में\n\n"},{"title":"हुआ प्रवासी \/ अवनीश सिंह चौहान","author":"अवनीश सिंह चौहान","poem":"हुआ प्रवासी \nगंगावासी \nअब \nकितना घर का, गाँव का\n\nकॉलेज टॉप \nकिया ज्यों ही \nवह गया गाँव से अमरीका \nजाते ही तब \nछूट गया सब-\nआँचल, राखी, रोली-टीका \n\nबिना आसरे \nघर \nबूढा बापू \nकभी धूप का, छाँव का!\n\nअंतिम सांस \nभरी बापू ने \nक्रिया-करम को पैसा आया \nघर-घर चर्चा \nहुई गाँव में -\nक्या खोया, क्या किसने पाया?\n\nसमय जुआरी\nबैठा है \nफड़ पर\nसब कुछ उसके दाँव का!\n\nदाम कमाया \nनाम कमाया \nबड़े दिनों से गाँव न आया \nभीतर-बाहर \nखोज रही माँ \nअपनों में अपनों की छाया \n\nक्या दूर बहुत \nअब\nहुआ रास्ता \nअमरीका से गांव का?\n\n"},{"title":"फिर महकी अमराई \/ अवनीश सिंह चौहान","author":"अवनीश सिंह चौहान","poem":"फिर महकी अमराई \nकोयल की ऋतु आई \nनए-नए बौरों से \nडाल-डाल पगलाई!\n\nएक प्रश्न बार-बार \nपूछता है मन उघार  \nतुम इतना क्यों फूले?\n\nनई-नई गंधों से \nसांस-सांस हुलसाई!  \n\nअंतस में प्यार लिए \nमधुरस के आस लिए \nभँवरा बन क्यों झूले? \n\nन-नए रागों से \nकली-कली मुस्काई!\n\nफिर महकी अमराई \nकोयल की ऋतु आई \nनए-नए बौरों से \nडाल-डाल पगलाई!\n\n"},{"title":"तुम न आए \/ अवनीश सिंह चौहान","author":"अवनीश सिंह चौहान","poem":"मन पराग-केसर कुम्हलाए\nतुम न आए\n\nसुरभित सुमन, गूँज भँवरे की\nमन में कितने फूल बिछाए\nआम्र लताएँ, पिक की कुँजन\nमन में मेरे मोर नचाए\n\nरूप-कूक का मौसम जाए\nतुम न आए\n\nनीला व्योम, बोल चातक के \nमन में मेरे आग लगाए\nस्वाति-नक्षत्र सत्र प्राणों का\nमन में मेरे राग जगाए\n\nकबसे बैठे पलक बिछाए\nतुम न आए\n\nगूंगे दिन, कालिख रातों का\nमन में मेरे रंज बढ़ाए\nरिश्ता भूल गए बाती का\nमन ने मेरे प्रश्न उठाए\n\nनेह-छोह में पलक भिगाए\nतुम न आए\n\n"},{"title":"चीख़े मन का मोर \/ अवनीश सिंह चौहान","author":"अवनीश सिंह चौहान","poem":"कोई अपना\nछोड़ साथ यों\nचला गया किस ओर \n\nटप-टप-टप-टप\nबरसे पानी\nटूटा सपन सलोना\nअंदर-अंदर\nतिरता जाऊँ\nभींगा कोना-कोना\n\nचीख़ रहा है\nपल-छिन छिन-पल\nअपने मन का मोर \n\nकिसने जाना\nकहाँ तलक\nउड़ पाएगी गौरैया\nकिसने जाना\nकहाँ और कब\nमुड़ जाएगी नैया \n\nजान गए भी\nतो क्या होगा\nसमय बड़ा है चोर \n\nपास हमारे\nआओगे कब\nसाथी साथ निभाने\nहाथ पकड़कर\nले चलना तब\nमुझको किसी ठिकाने\n\nमिलन हमारा\nले आयेगी \nखुशियों की तब भोर\n\n"},{"title":"मेरे लिये \/ अवनीश सिंह चौहान","author":"अवनीश सिंह चौहान","poem":"कहो जी कहो तुम\nकहो कुछ अब तो कहो\nमेरे लिये!\n\nभट्‌ठी-सी जलती हैं\nअब स्मृतियाँ सारी\nयाद बहुत आती हैं\nबतियाँ तुम्हारी\n\nरहो जी रहो तुम\nरहो साँसो में रहो\nमेरे लिये!\n\nबेचेनी हो मन में\nहो जाने देना\nहूक उठे कोई तो\nतडपाने देना\n\nसहो जी सहो तुम\nसहो धरती-सा सहो\nमेरे लिये!\n\nचारों ओर समंदर\nयह पंछी भटके\nउठती लहरों का डर\nतन-मन में खटके\n\nमिलो जी मिलो तुम\nमिलो कश्ती-सा मिलो\nमेरे लिये!\n\n"},{"title":"अब तो जागो ! \/ अवनीश सिंह चौहान","author":"अवनीश सिंह चौहान","poem":"कौन देख रहा है\nहमारे बहते आँसू\nलहूलुहान मन\nऔर तन\nजिस पर\nकरते आए हैं\nप्रहार\nजाने कितने लोग\n\nसदियाँ गुजर गईं\nपीड़ाएँ भोगती रहीं\nहमारी पीढियां\nहमने\nफूल दिए\nफल दिए\nऔर दीं\nतमाम औषधियाँ\n\nफिर भी\nहम रहे\nउपेक्षित\nपीड़ित\nअपने ही घर में\nअपनों के ही बीच\n\nअब तो जागो-\nहे कर्णधारो!\nक्योंकि\nहम बचेंगे\nतो बचेगा\nधरा पर\nजल और जीवन\n\n"},{"title":"जरूरी नहीं...\/अवनीश सिंह चौहान","author":"अवनीश सिंह चौहान","poem":"जरूरी नहीं\n\nजरूरी नहीं\nजो पढ़ा है तुमने\nपढ़ा सकोगे\n\nजिनके घर\n\nजिनके घर\nबने हुए शीशे के\nलगाते पर्दे \n\nडर\n\nघर-घर में \nफैला रहे हैं डर \nटीवी-चैनल \n\nएक कहानी\n\nतेरी-मेरी है\nबस एक कहानी\nराजा न रानी\n\nभोग\n\nप्रभु के लिए\nछप्पन भोग बने\nखाये पुजारी\n\nसमय नहीं\n\nबड़े दिनों से\nमन है मिलने का\nसमय नहीं\n\nउल्लू के पठ्ठे\n\nउल्लू के पठ्ठे\nउल्लू नहीं होंगे तो\nभला क्या होंगे\n\nकिसे पता है\n\nकिसे पता है \nनाचे कृष्ण-मुरारी \nवृन्दावन में \n\nमैया \n\nलगे अधूरा \nयह घर, संसार \nमैया के बिना \n\nआग\n\nघोंसले जले \nआग से जंगल में \nभागे परिंदे \n\nप्रेमी\n\nप्रेमी युगल \nअक्सर मुस्काते हैं \nमन ही मन \n\nप्रश्न\n\nप्रश्न यह है \nकब तक जिएंगे \nमर-मर के \n\nचलते रहे\n\nअजाने रास्ते \nचलते रहे पाँव \nज़िंदगी भर \n\nआखिर फिर\n\nआखिर फिर \nफूल हुए शिकार \nपतझड़ में \n\nअजब राग\n\nअजब राग \nअपने-अपने का  \nबजाते लोग \n\nप्रतिनिधि\n\nपण्डे कहते \nखुद को प्रतिनिधि  \nभगवान का \n\nखाता\n\nदर्ज बही में \nहम सब का खाता \nहोता भी है क्या?\n\nसफर\n\nकहने को तो\nसफर है सुहाना\nथकते जाना\n\nकितने कवि\n\nकितने कवि\nकविता लिखने से\nहुए पागल\n\nपड़ी लकड़ी\n\nपड़ी लकड़ी\nजब भी है उठायी\nआफ़त आयी\n\nपहल\n\nपहल हुई \nमहिला हो मुखिया\nकागज़ पर\n\nनदिया\n\nनदिया चली \nतटों से गले मिल \nपिया के घर\n\nतारे\n\nरास्ता दिखाते \nजगमगाते तारे \nरोड किनारे \n\nउसूल\n\nकैसा उसूल \nपत्थरों के हवाले \nमासूम फूल\n\n"},{"title":"ब्रह्मांड का माली \/ पैडी मार्टिन","author":"अवनीश सिंह चौहान","poem":"आते हुए देखा है \nआपको \nआपने पुकारा मुझे\n'कवि' कहकर\n'सावधान!' \nगंभीरता से आपने चेताया \n'अभिमान' और 'नम्रता' \nप्रतीत होते हैं\nजुड़वां \nकिन्तु जनक\nअलग हैं उनके\nएक को जना\nअहं ने  \nदूसरे को \nसदाचार एवं पवित्रता ने \n\nनश्वर प्राणी\nनहीं है\nशब्द-सृजक \nकोई दरवाजा नहीं\nआपके उद्यान का \nठहरना चाहे\nवहाँ पर जो\nउन सभी का \nस्वागत है\n\nशब्द \nआपके उद्यान में \nउगते हैं \nकल्पना की \nचाहरदीवारी से परे\nसमय की धुंध से होकर\nहोते हैं प्रकट \n\nमाली हैं आप \nशब्दों के \nवे बीज हैं \nआत्मा के गीतों के\nमैं आया हूँ \nआपके शब्दों का  \nपान करने  \nउद्धार करने \nअपने इस शरीर का \nऔर करने अनुप्राणित\nअपनी आत्मा को \nइससे पहले कि \nमैं प्रवेश करूँ \nनये दिवस में\nअगली यात्रा के लिये\n\nअंग्रेजी भाषा से अनुवाद: अवनीश सिंह चौहान\n\n"},{"title":"बोधिसत्त्व \/ पैडी मार्टिन","author":"अवनीश सिंह चौहान","poem":"जानता हूँ मैं\nआप वहाँ हैं \nयद्यपि मैं \nव्यक्त नहीं कर सकता \nकिन्तु \nदेख रहा हूँ \nअब मैं आपको \nअधिक स्पष्ट \nआप ही हैं\nप्रथम दृष्टा\n\nआप ही हैं \nजिनके हृदय ने \nमहसूस किया \nहमारी प्रारम्भिकी का \nस्पंदन\nआप ही हैं \nजिन्होंने गाया\nअभी तक \nगाये गये गीतों में\nप्रथम गीत\n\nआपका गीत \nगूँज रहा है \nअब भी\nआपके मधुर शब्द\nकर रहे हैं नृत्य \nहमारी आत्माओं के\nहोठों पर \n\nकोई भी शब्द\nनहीं दे सकता \nमैं अपने हृदय को \nक्या समझ सकेगा \nनश्वर शरीर!\nक्योंकि   \nवे जुड़े हैं\nहमारी आत्मा से\nदोनों निमित्त हैं\nपरम शक्ति के\n\nवर्षों तक \nबैठा हूँ मैं\nअपने उपवन में\nजीवन का संगीत\nसुनने के लिए\nआपकी आत्मा को \nगाते हुए\n(ब्रह्मांड कवि के गीत)\nसुनने से पहले \n\n\nअंग्रेजी भाषा से अनुवाद: अवनीश सिंह चौहान\n\n"},{"title":"सुनहरा तोता \/ पैडी मार्टिन","author":"अवनीश सिंह चौहान","poem":"लाशों में पड़ी \nएक लाश \nइस परित्यक्त स्थान पर \nन आएगा कोई प्रेमी\nथामने मुझे \nन ही कोई होठ \nचूमेंगे मेरा चेहरा \n\nकसके पकड़ रक्खी है \nमैंने वह बन्दूक \nजो थमाई थी \nमेरे देश ने मुझे \nमेरे होठों पर \nजम गई है \nवह प्रार्थना \nजिसके बारे में \nसोचा था मैंने \nकि यह बचायेगी मुझे \n\nदोनों ही- \nसुनहरा तोता \nजो आने वाली सुबह का \nकरता है स्वागत \nअपनी तीखी आवाज से \nऔर यूकलिप्टस की \nवह सुगंध \nचली गई है \nमेरे अन्दर से \nसदा-सदा के लिए\n\nअंगहीन सैनिकों के बीच \nपड़ा रहूँगा मैं यहाँ\nइस भ्रम से पूरित स्थान पर \nइन सभी \nअपरिचित मृतकों के साथ!\n\nतब तक \nजब तक कि नहीं \nढक दी जाती \nयह युद्धभूमि \nपन्ने से हरे लिबास से\nउस आतंक की छवि को\nछिपाने के लिए \nजिसे देखा है उन सब ने\n\nजब तक कि नहीं \nशांत हो जाती \nयुद्ध की कड़कड़ाहट \nजब तक कि नहीं\nसमाप्त हो जाती \nमानव की घृणा \nकोई सुनहरा तोता \nस्वागत नहीं करेगा \nआने वाली सुबह का \nअपनी तीखी आवाज़ से\n\nअंग्रेजी भाषा से अनुवाद: अवनीश सिंह चौहान\n\n"},{"title":"एक जलधारा से संवाद \/ पैडी मार्टिन","author":"अवनीश सिंह चौहान","poem":"अतीत में झांकते हुए \nजैसे \nमैं यहाँ बैठा हूँ \nआपके समीप \nदेख सकता हूँ मैं\nवह सब कुछ \nजो प्रकट हुआ है \nयहाँ पर \nहमारी उपस्थिति के परिणामस्वरूप \nमैंने हर बसंत को \nदेखा है \nजलतरंगों को \nआपके जलाशय में\nलहराते हुए \nऊपर-नीचे \n\nसरपत \nडाल रहा है अपनी परछाईं \nआपके तट के \nछिछले पानी पर \nलोमड़ी और खरगोश \nआते हैं पास आपके \nबुझाने अपनी प्यास \nप्रतिदिन \n\nजैसे कि \nशीत ऋतु देती है \nआपको \nगलने वाली ताज़ी वर्फ \nक्या मैं नहीं दूंगा \nप्रतिदान \nजो कुछ प्राप्त हुआ है मुझे \nबरसों-बरस आपसे \n\nइसीलिए आप और मैं \nबहते रहेंगे \nवहां तक \nजहाँ तक करेगी अनुसरण हमारा \nहमारी युवा पीढ़ी \nशायद हम जायेंगे \nवापस \nकिसी विशाल समुद्र के \nअंजान गर्भ तक\n\nअंग्रेजी भाषा से अनुवाद: अवनीश सिंह चौहान\n\n"},{"title":"एक विचारणीय क्षण \/ पैडी मार्टिन","author":"अवनीश सिंह चौहान","poem":"इसीलिए मैं बैठता हूँ यहाँ \nनिर्जन बागीचे के एकांत कोने में \nविचार करता हुआ कि \nकितनी बार किया है मैंने प्रयास \nइन्द्रधनुष को पकड़ने का \nतब तक \nजब तक कि घेरे रहे मुझे \nआस्ट्रेलियाई प्रजाति के सुन्दर तोते \nऔर तितलियाँ \n\nअरे! याद आता है \nवह समय \nजब बैठा था मैं \nनदी के किनारे \nअंजान होकर\nकि मेरे ही समीप \nवह बह रही है \nअपनी डगर पर \nकिसी सुन्दर स्थान की ओर \nकाश! मैं जान पाता \nजब मैं वहां बैठा हुआ था \nक्या मैंने कभी प्रयास किया\nउसे थामने का\n\nअब नीरवता में \nबैठा हूँ मैं \nबागीचे के इस कोने में\nजानता हूँ \nजो कुछ भी वहाँ था \nउसका अपना अर्थ था \nऔर जो होना है \nसमय आने पर होगा ही \n\nतितलियाँ, तोते, नदी और मैं\nसभी बढ़ते रहेंगे \nविशालतम की ओर \nऔर 'मैं' ही हूँ \nतितली, तोता और नदी \nजैसे कि \nतितली, तोता और नदी है 'मैं' \n\nअंग्रेजी भाषा से अनुवाद: अवनीश सिंह चौहान\n\n"}]
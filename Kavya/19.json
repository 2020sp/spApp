[{"poem":"गाँवों में समाजवाद, शहरों में पूँजीवाद, दफ़्तर में सामन्तवाद\nघर में अधिनायकत्व है\nकभी-कभी लगता है\nयही भारतत्व है ।\n\n","author":"भारत भूषण अग्रवाल","title":"भारतत्व \/ भारत भूषण अग्रवाल"},{"poem":"छलक कर आई न पलकों पर विगत पहचान\nमुस्करा पाया न होठों पर प्रणय का गान;\nज्यों जुड़ी आँखें, मुड़ी तुम, चल पड़ा मैं मूक\nइस मिलन से और भी पीड़ित हुए ये प्राण।\n\n","author":"भारत भूषण अग्रवाल","title":"मिलन \/ भारत भूषण अग्रवाल"},{"poem":"मैं चाह रहा हूँ, गाऊँ केवल एक गान, आख़िरी समय \nपर जी में गीतों की भीड़ लगी\nमैं चाह रहा हूँ, बस, बुझ जाएँ यहीं प्राण, रुक जाए हृदय \nपर साँसों में तेरी प्रीति जगी\n\nइसलिए मौन हो जाता हूँ, स्वीकार करो यह विदा \nआज आख़िरी बार;\nमत समझो मेरी नीरवता को व्यथा-जात \nया मेरा निज पर अनाचार।\n\nमैं आज बिछुड़ कर भी सचमुच सुखी हुआ मेरी रानी!\nइतना विश्वास करो मुझ पर\nमैं सुखी हूँ कि तुमने अपनी नारी-जन सुलभ चातुरी से\nबिखरा दी मेरी नादानी\nपानी-पानी करके सत्वर\n\nमैं सुखी हूँ कि इस विदा-समय भी नहीं नयन गीले तेरे,\nमैं सुखी हूँ कि तुमने न बँटाए कभी अलभ्य स्वप्न मेरे,\nमैं सुखी हूँ कि कर सकीं मुझे तुम निर्वासित यों अनायास, \nमैं सुखी हूँ कि मेरा प्रमाद बन सका नहीं तेरा विलास।\nमैं सुखी हूँ कि - पर रहने दो, तुम बस इतना ही जानो\nमैं हूँ आज सुखी,\nअन्तिम बिछोह, दो विदा आज आख़िरी बार ओ इन्दुमुखी!\n\n","author":"भारत भूषण अग्रवाल","title":"चलते-चलते \/ भारत भूषण अग्रवाल"},{"poem":"पाया स्नेह, पा सकीं न पर तुम विदा-रीति का ज्ञान\nपगली! बिछोह की बेला में बिन मांगे ही प्रीति का दान\nदो मुझे। कहो इस अन्तिम पल में एक बार ’प्रियतम’ धीमे\nपूछो: ’कब लौटोगे वसन्त में? वर्षा में? शारद-श्री में?\nशीत की शर्वरी में?’ सरले! मत रह जाओ नतमुख उदास\nलाज से दबी। कल जब यह पल होगा अतीत, तब अनायास\nमुखरित होगी यह नीरवता, बन व्यथा, वियोगी प्राणों में\nतब तुम सोचोगी बार-बार: ’क्यों आँसू में, मुस्कानों में\nदुख-सुख की उस अद्वितीय घड़ी को किया न मैंने अमर?’ प्रिये!\nयह कसक तुम्हें कलपाएगी: ’क्यों मैंने प्रिय के अश्रु पिये\nनयनों से नहला दिया न, संचित किया न क्यों कुछ आश्वासन\nइस विरह-काल के लिए हाय! भर आलिंगन, पा कर चुम्बन!\n\n","author":"भारत भूषण अग्रवाल","title":"विदा बेला \/ भारत भूषण अग्रवाल"},{"poem":"मूर्ति तो हटी, परन्तु\nतम में भटकती हुई अनगिनती आंखों को\nजिसने नई दृष्टि दी,\nखोल दिए सम्मुख नए क्षितिज,\nनूतन आलोक से मंडित की सारी भूमि-\nजन-मन के मुक्तिदूत\nउस देवता के प्रति,\nश्रध्दा से प्रेरित हो,\nसमवेत जन ने,\nप्रतिमा प्रतिष्ठित की अपने सम्मुख विराट!\nअपने हृदयों में बसी ऊर्ध्यबाहु कल्पना,\nपत्थर पर आंकी अति यत्न से!\nमूर्ति वह अद्वितीय, महाकाय,\nशीश पर जिसके हाथ, धरते थे मेघराज,\nचरणों में जिसके जन, झुकते थे भक्ति से\nअंजलि के फूल-भार के समान,\nअधरों पर जिसके थी मंत्रमयी मुसकान\nउल्लसित करती थी लोक-प्राण!\nयों ही दिन बीत चले,\nऔर वह मूर्ति-\nदिन-पर-दिन, स्वयमेव\nमानो और बडी, और बडी होती चली गई!\nजड प्रतिमा में बंद यह रहस्य, यह जादू,\nकितने समझ सके, कितने न समझे- यह कहना कठिन है।\nक्योंकि उसे पूजा सब जन ने\nभूलकर एक छोटा सत्य यह,\nपत्थर न घटता है, न बढता है रंच मात्र,\nमूर्ति बडी होती जा रही थी क्योंकि\nवे स्वयं छोटे होते जाते थे,\nभूलकर एक बडा सत्य यह,\nमूर्ति की विराटता ने ढंक लिए वे क्षितिज,\nदेवता ने एक-एक करके जो खोले थे।\nआखिर में एक दिन ऐसा भी आ पहुंचा,\nमूर्ति जब बन चुकी थी आसमान,\nऔर जन बन चुके थे चूहों-से, मेंढक-से,\nछोटे-ओछे, नगण्य!\nक्षितिजों के सूर्य की जगह भी वह मुस्कान,\nजिसमें नहीं था कोई अपना आलोक-स्रोत!\nहोकर वे तम में बंद\nफिर छटपटाने लगे!\nतभी कुछ साहसी जनों ने बढ\nअपनी लघुता का ज्ञान दिया हर व्यक्ति को।\nऔर फिर,\nशून्य बन जाने के भय से अनुप्राणित हो-\nसमवेत जन ने-\nअपने ही हाथों से गढी हुई देवता की मूर्ति वह\nतोड डाली-\nछैनी से, टांकी से, हथौडी से,\nजिसको जो मिला उसी शस्त्र से,\nगढते समय भी ऐसा उत्साह कब था?\nदेखा तब सबने आश्चर्य से:\nप्रतिमा की ओट में जो रमी रही एक युग,\nउनकी वे दृष्टियां अब असमर्थ थीं,\nकि सह सके सहज प्रकाश आसमान का!\nऔर फिर सबने यह देखा असमंजस से:\nमूर्ति तो हटी, परंतु सामने डटा था प्रश्न चिह्न यह:\nमूंद लें वे आंखें या कि प्रतिमा गढें नई?\nहर अंधी श्रध्दा की परिणति है यह खण्डन!\nहर खण्डित मूर्ति का प्रसाद है यह प्रश्नचिह्न!\n\n\n","author":"भारत भूषण अग्रवाल","title":"प्रश्नचिह्न \/ भारत भूषण अग्रवाल"},{"poem":"रस तो अनंत था, अंजुरी भर ही पिया,\nजी में वसंत था, एक फूल ही दिया।\nमिटने के दिन आज मुझको यह सोच है,\nकैसे बडे युग में कैसा छोटा जीवन जिया।\n\n","author":"भारत भूषण अग्रवाल","title":"समाधि लेख \/ भारत भूषण अग्रवाल"},{"poem":"उस दिन भी ऐसी ही रात थी।\nऐसी ही चांदनी थी।\nउस दिन भी ऐसे ही अकस्मात्,\nहम-तुम मिल गए थे।\nउस दिन भी इसी पार्क की इसी बेंच पर बैठ कर,\nहमने घंटों बाते की थीं-\nघर की, बाहर की, दुनिया भर की।\nपर एक बात हम ओठों पर न ला पाए थे\nजिसे हम दोनों,\nमन ही मन,\nमाला की तरह फेरते रहे थे।\n\nआज भी वैसी ही रात है,\nवैसी ही चांदनी है।\nआज भी वैसे ही अकस्मात्,\nहम-तुम मिल गए हैं।\nआज भी उसी पार्क की उसी बेंच पर बैठकर,\nहमने घंटों बातें की हैं-\nघर की, बाहर की, दुनिया भर की।\nपर एक बात हम ओठों पर नहीं ला पाए हैं,\nजिसे हम दोनों-\nमन ही मन,\nमाला की तरह फेरते रहे हैं।\n\nवही रात है,\nवही चांदनी है।\nवही वंचना की भूल-भुलैया है।\nपर इस एक समानता को छोडकर,\nदेखो तो-\nआज हम कितने असमान हो गए हैं।\nपर नहीं,\nअभी एक समानता और भी है,\nआज हम दोनों जाने की जल्दी में है,\nतुम्हारा बच्चा भूखा होगा,\nमेरी सिगरेटें खत्म हो चुकी हैं।\n\n\n","author":"भारत भूषण अग्रवाल","title":"परिणति \/ भारत भूषण अग्रवाल"},{"poem":"आज जब घर पहुंचा शाम को\nतो बडी अजीब घटना हुई\nमेरी ओर किसी ने भी कोई ध्यान ही न दिया।\nचाय को न पूछा आके पत्नी ने\nबच्चे भी दूसरे ही कमरे में बैठे रहे\nनौकर भी बडे ढीठ ढंग से झाडू लगाता रहा\nमानो मैं हूँ ही नहीं-\nतो क्या मैं हूँ ही नहीं?\n\nऔर तब विस्मय के साथ यह बोध मन में जगा\nअरे, मेरी देह आज कहां है?\nरेडियो चलाने को हुआ-हाथ गायब हें\nबोलने को हुआ-मुंह लुप्त है\nदृष्टि है परन्तु हाय! आंखों का पता नहीं\nसोचता हूँ- पर सिर शायद नदारद है\nतो फिर-तो फिर मैं भला घर कैसे आया हूँ\n\nऔर तब धीरे-धीरे ज्ञान हुआ\nभूल से मैं सिर छोड आया हूँ दफ्तर में\nहाथ बस में ही टंगे रह गए\nआंखें जरूर फाइलों में ही उलझ गईं\nमुंह टेलीफोन से ही चिपटा सटा होगा\nऔर पैर हो न हो क्यू में रह गए हैं-\nतभी तो मैं आज आया हूँ विदेह ही!\n\nदेहहीन जीवन की कल्पना तो\nभारतीय संस्कृति का सार है\nपर क्या उसमें यह थकान भी शामिल है\nजो मुझ अंगहीन को दबोचे ही जाती है? \n\n\n","author":"भारत भूषण अग्रवाल","title":"विदेह \/ भारत भूषण अग्रवाल"},{"poem":"(आत्मकथा की झाँकी)\n\nमैं जिसका पट्ठा हूँ\nउस उल्लू को खोज रहा हूँ\nडूब मरूँगा जिसमें\nउस चुल्लू को खोज रहा हूँ ।।\n\n","author":"भारत भूषण अग्रवाल","title":"तुक्तक और मुक्तक \/ भारत भूषण अग्रवाल"},{"poem":"न लेना नाम भी अब तुम इलम का\nलिखो बस हुक्के का चिलम का\nअभी खुल जाएगा रस्ता फिलम का ।\n\n","author":"भारत भूषण अग्रवाल","title":"न लेना नाम \/ भारत भूषण अग्रवाल"},{"poem":"दर्द दिया तुमने बिन माँगे, अब क्या माँगू और?\nमन के मीत! गीत की लय, लो, टूट गई इस ठौर\nगान अधूरा रहे भटकता परिणति को बेचैन\nकेवल तुक लेकर क्या होगा: गौर, बौर, लाहौर?\n\n","author":"भारत भूषण अग्रवाल","title":"तुक की व्यर्थता \/ भारत भूषण अग्रवाल"},{"poem":"कौन सा पथ है?\nमार्ग में आकुल – अधीरातुर बटोही यों ही पुकारा\nकौन सा पथ है?\nमहाजन जिस ओर जाएं - शास्त्र हुंकारा\nअंतरात्मा ले चले जिस ओर – बोला न्याय पंडित\nसाथ आओ सर्वसाधारण जनों के – क्रांति वाणी।\nपर महाजन - मार्ग - गमोचित न संबल है, न रथ है,\nअंतरात्मा अनिश्चय – संशय – ग्रसित,\nक्रांति - गति – अनुसरण – योग्या है न पद सामर्थ्य।\nकौन सा पथ है?\nमार्ग में आकुल – अधीरातुर बटोही  यों ही पुकारा\nकौन सा पथ है?\n\n","author":"भारत भूषण अग्रवाल","title":"पथहीन \/ भारत भूषण अग्रवाल"},{"poem":"मैं और मेरा पिट्ठू\nदेह से अकेला होकर भी\nमैं दो हूँ\nमेरे पेट में पिट्ठू है।\nजब मैं दफ़्तर में\nसाहब की घंटी पर उठता-बैठता रहता हूँ,\nमेरा पिट्ठू\nनदी किनारे वंशी बजाता रहता है!\nजब मेरी ‘नोटिंग’ कट-कुट कर ‘टाइप’ होती है\nतब साप्ताहिक के मुख पृष्ठ पर\nमेरे पिट्ठू की तस्वीर छपती है!\nशाम को जब मैं\nबस के फुटबोर्ड पर टँगा-टँगा घर आता हूँ\nतब मेरा पिट्ठू\nचाँदिनी की बाँहों में बाँहें डाले\nमुग़ल-गार्डेंस में टहलता रहता है!\nऔर जब मैं\nबच्चे की दवा के लिए\n‘आउटडोर वार्ड’ की क्यू में खड़ा रहता हूँ।\nतब मेरा पिट्ठू\nकवि-सम्मेलन के मंच पर पुष्पमालाएं पहनता है! \nइन सरगर्मियों से तंग आकर\nमैं अपने पिट्ठू से कहता हूँ:\nभई! यह ठीक नहीं\nएक म्यान में दो तलवारें नहीं रहतीं, \nतो मेरा पिट्ठू हँसकर कहता है:\nपर एक जेब में दो कलमें तो सभी रखते हैं! \nतब मैं झल्लाकर, आस्तीनें चढ़ाकर\nअपने पिट्ठू को ललकारता हूँ-\nतो फिर जा, भाग जा, मेरा पिंड छोड़,\nमात्र कलम बनकर रह!\nऔर यह सुनकर वह चुपके से\nमेरे सामने गीता की कॉपी रख देता है!\nऔर जब मैं\nहिम्मत बांधकर\nआँखें मींचकर, मुट्ठियाँ भींचकर\nतय करता हूँ कि अपनी देह उसी को दे दूँगा\nतब मेरा पिट्ठू\nमुझे झकझोरकर\n‘एफिशिएंसी बार’ की याद दिला देता है!\nएक दीखने वाली मेरी इस देह में\nदो ‘मैं’ है।\nएक मैं\nऔर एक मेरा पिट्ठू।\nमैं तो खैर, मामूली-सा क्लर्क हूँ\nपर, मेरा पिट्ठू?\nवह जीनियस है!\n\n","author":"भारत भूषण अग्रवाल","title":"मेरा पिट्ठू \/ भारत भूषण अग्रवाल"},{"poem":"डूबता दिन, भीगती-सी शाम\nबन्द कर दो काम,\nलो विश्राम ।\n\nयह तिमिर की शाल\nओढ़ लो वसुधे! न सिकुड़े शीत से यह लाल,\nजग का बाल ।\n\nवलय की खनकार,\nदीप बालो री सुहागिनी! जग उठे गृह-द्वार\nबन्दनवार!\n\nकिन्तु साथी! देख\nहम न सोएँगे, हमारा कार्य है अवशिष्ट\nअपनी प्रगति का अब भी अधूरा लेख ।\nजागरण, फिर जागरण ही है हमारा इष्ट!\n\nलो, क्षितिज के पास --\nवह उठा तारा, अरे! वह लाल तारा, नयन का तारा हमारा\nसर्वहारा का सहारा\nविजय का विश्वास ।\n\n","author":"भारत भूषण अग्रवाल","title":"जागते रहो \/ भारत भूषण अग्रवाल"},{"poem":"कौन सा पथ है?\nमार्ग में आकुल – अधीरातुर बटोही यों ही पुकारा\nकौन सा पथ है?\nमहाजन जिस ओर जाएं - शास्त्र हुंकारा\nअंतरात्मा ले चले जिस ओर – बोला न्याय पंडित\nसाथ आओ सर्वसाधारण जनों के – क्रांति वाणी।\nपर महाजन - मार्ग - गमोचित न संबल है, न रथ है,\nअंतरात्मा अनिश्चय – संशय – ग्रसित,\nक्रांति - गति – अनुसरण – योग्या है न पद सामर्थ्य।\nकौन सा पथ है?\nमार्ग में आकुल – अधीरातुर बटोही  यों ही पुकारा\nकौन सा पथ है?\n\n","author":"भारत भूषण अग्रवाल","title":"पथहीन \/ भारत भूषण अग्रवाल"},{"poem":"जो लिख चुका\nवह सब मिथ्या है\nउसे मत गहो!\nजो लिखा नहीं गया\nघुमड़कर भीतर ही रहा\nवही सच है\nजो मैं देना चाहता हूँ!\nलो, यह दे दिया\nसूनी हवा की लहरों पर\nदिये-सा सिराकर\nतुम्हारा नाम!\n\nरचनाकाल: 17 मार्च 1966\n\n","author":"भारत भूषण अग्रवाल","title":"जो लिख चुका \/ भारत भूषण अग्रवाल"},{"poem":"भला राख की ढेरी बनकर क्या होगा?\nइससे तो अच्छा है\nकि जाने के पहले\nअपना सब कुछ दान कर जाऊँ ।\n\nअपनी आँखें\nमैं अपनी स्पेशल के ड्राइवर को दे जाऊँगा ।\nताकि वह गाड़ी चलाते समय भी\nफ़ुटपाथ पर चलती फुलवारियाँ देख सके\n\nअपने कान\nअपने अफ़सर को\nकि वे चुग़लियों के शोर में कविता से वंचित न हों\n\nअपना मुँह\nनेताजी को\n--बेचारे भाषण के मारे अभी भूखे रह जाते हैं\n\nअपने हाथ\nश्री चतुर्भुज शास्त्री को\nताकि वे अपना नाम सार्थ्क कर सकें\n\nअपने पैर\nउस अभागे चोर को\nजिसके, सुना है, पैर नहीं होते हैं\n\nऔर अपना दिल\nमेरी जान! तुमको\nताकि तुम प्रेम करके भी पतिव्रता बनी रहो!\n\n","author":"भारत भूषण अग्रवाल","title":"वसीयत \/ भारत भूषण अग्रवाल"}]
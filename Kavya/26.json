[{"poem":"सूरज ने भेजा धरती पर\nअपनी बेटी किरण धूप को\nसाथ खेलते धरती ने भी\nउगा दिया झट हरी दूब को\nदूब उगी तो देख गाय ने\nहिला हिला मुँह उसको खाया\nउसको खा कर खूब ढ़ेर सा\nदूध थनों में उसके आया\nदूध मिला तो दादी माँ ने\nजामन दे कर उसे जमाया\nदही जमा तो माँ ने उसको\nखूब बिलोकर मक्खन पाया\nदेखा मक्खन तो मन बोला\nझटपट भैया इसको खाओ\nताक रहे क्यों खड़े देर से\nमत इसको इतना पिघलाओ\nपर बोली माँ इसको खा कर\nहाथी से तगड़े हो जाओ\nमैं बोला माँ लेकिन पहले\nसूँड़ कहीं से तो ले आओ।\n\n","author":"दिविक रमेश","title":"झटपट खाओ \/ दिविक रमेश"},{"poem":"अगर सुनानी तो नानू बस\nझट सुना दो एक कहानी\nदेर करोगे तो सच कहती\nअभी बुलाती हूँ मैं नानी\n\nबोली डोलू बहुत ’बिजी‘ हूँ\nतुम तो नानू बिल्कुल खाली\nकितने काम पड़े हैं मुझको \nनहीं मैं ज्यादा रुकने वाली\n\nटीवी अभी देखना मुझको\nहोम वर्क अभी करना है\nकम्प्यूटर पर अभी खेलना\nफोन सहेली से करना है\n\nनानू इसीलिए कहती हूँ\nझट कहानी मुझे सुनाओ\nचली गई तो पछताओगे\nमत इतना नानू इतराओ\n\nनहीं आऊँगी नानू फिर मैं\nचॉकलेट भी अगर दिखाओ\nशुरू करो अब शुरू करो न\nचलो कहानी अभी सुनाओ।\n\nसोचूँगी नानू हैं बुद्धू\nअगर सुनाई नहीं कहानी\nपुस्तक से ही पढ़ लूँगी मैं\nएक नई से नई कहानी।\n\n","author":"दिविक रमेश","title":"चलो सुनाओ नयी कहानी \/ दिविक रमेश"},{"poem":"मुझको तो पुस्तक तुम सच्ची\nअपनी नानी \/ दादी लगती\nये दोनों तो अलग शहर में\nपर तुम तो घर में ही रहती\n\nजैसे नानी दुम दुम वाली\nलम्बी एक कहानी कहती\nजैसे चलती अगले भी दिन\nदादी एक कहानी कहती\nमेरी पुस्तक भी तो वैसी\nढेरों रोज कहानी कहती\n\nपर मेरी पुस्तक तो भैया\nपढ़ी-लिखी भी सबसे ज़्यादा\nजो भी चाहूँ झट बतलाती\nनया पुराना ज़्यादा-ज़्यादा\n\nएक पते की बात बताऊँ\nपुस्तक पूरा साथ निभाती\nछूटें अगर अकेले तो यह\nझटपट उसको मार भगाती\n\nमैं तो कहता हर मौक़े पर\nढेर पुस्तकें हमको मिलती\nसच कहता हूँ मेरी ही क्या\nहर बच्चे की बाँछे खिलती\n\nनदिया के जल सी ये कोमल\nपर्वत के पत्थर सी कड़यल\nचिकने फर्श से ज्यादा चिकनी\nखूब खुरदरी जैसे दाढ़ी\n\n","author":"दिविक रमेश","title":"पुस्तक \/ दिविक रमेश"},{"poem":"बेटी ब्याही गई है\nगंगा नहा लिए हैं माता-पिता\nपिता आश्वस्त हैं स्वर्ग के लिये\nकमाया हॆ कन्यादान का पुण्य।\n\nऔर बेटी?\n\nपिता निहार रहे हैं, ललकते से\nनिहार रहे हैं वह कमरा जो बेटी का है कि था\nनिहार रहे हैं वह बिस्तर जो बेटी का है कि था\nनिहार रहे हैं वह कुर्सी, वह मेज़\nवह अलमारी\nजो बंद है\nपर रखी हैं जिनमें किताबें बेटी की\nऔर वह अलमारी भी\nजो बंद है\nपर रखे हैं कितने ही पुराने कपड़े बेटी के।\n\nपिता निहार रहे हैं।\n\nऒर माँ निहार रही है पिता को।\nजानती है पर टाल रही है\nनहीं चाहती पूछना\nकि क्यों निहार रहे हैं पिता ।\n\nकड़ा करना ही होगा जी\nकहना ही होगा\nकि अब धीरे धीरे\nले जानी चाहियें चीज़ें\nघर अपने बेटी को\nकर देना चाहिए कमरा खाली\nकि काम आ सके ।\n\nपर जानती है माँ\nकि कहना चाहिए उसे भी\nधीरे-धीरे\nपिता को।\n\nटाल रहे हैं पिता भी\nजानते हुए भी\nकि कमरा तो करना ही होगा खाली\nबेटी को\nपर टाल रहे हैं\nटाल रहे हैं कुछ ऎसे प्रश्न\nजो हों भले ही बिन आवाज़\nपर उठते होंगे मन में \nब्याही बेटियों के।\n\nसोचते हैं\nकितनी भली होती हैं बेटियाँ\nकि आँखों तक आए प्रश्नों को\nखुद ही धो लेती हैं\nऒर वे भी असल में टाल रही होती हैं।\nटाल रही होती हैं\nइसलिए तो भली भी होती हैं।\n\nसच में तो\nटाल रहा होता है घर भर ही।\n\nकितने डरे होते हैं सब\nऎसे प्रश्नों से भी \nजिनके यूँ तय होते हैं उत्तर\nजिन पर प्रश्न भी नहीं करता कोई।\n\nमाँ जानती है\nऔर पिता भी\nकि ब्याह के बाद\nबेटी अब मेहमान होती है\nअपने ही उस घर में\nजिसमें पिता,माँ और भाई रहते हैं।\n\nमाँ जानती है\nकि उसी की तरह\nबेटी भी शुरू-शरू में\nपालतू गाय-सी\nजाना चाहेगी\nअब तक रह चुके अपने कमरे ।\nजानना चाहेगी\nकहाँ गया उसका बिस्तर।\nकहाँ गई उसकी जगह ।\n\nघर करते हुए हीले-हवाले\nसमझा देगा धीरे-धीरे\nकि अब\nतुम भी मेहमान हो बेटी\nकि बैठो बैठक में\nऔर फिर ज़रूरत हो\nतो आराम करो\nकिसी के भी कमरे में।\n\nमाँ जानती है\nजानते पिता भी हैं\nकि भली है बेटी\nजो नहीं करेगी उजागर\nऔर टाल देगी\nतमाम प्रश्नों को।\n\nपर क्यों\nसोचते हैं पिता।\n\n","author":"दिविक रमेश","title":"बेटी ब्याही गई है \/ दिविक रमेश"},{"poem":"मैं\nअंगूठा छाप\nहोश तक नहीं जिसे\nबढ़े हुए नाखूनों का\nपीढ़ी दर पीढ़ी\nरह रहा है जो\nशरण में आपकी...\nमॆं...\n\nमैं तो बस इतना भर जानता हूँ\nकि कल तक मैं\nनहीं जी पा रहा था अपनी ज़िन्दगी।\n\nकि कल तक मैं\nडर रहा था इसी जिनावर से\nजो अब ख़ुद डर रहा है मुझसे।\n\nकि कल तक मैं\nनहीं ले पा रहा था फल\nअपने ही बिरछ का।\n\nजाने क्या चमत्कार हुआ\nजाने कहाँ समाया था यह ज़ोर\nकि दिल चाहे है\nरख लूँ हाथ\nआज आपके कंधों पर।\nकोई ख़ोप ही नहीं रहा।\n\nनहीं जानता\nकैसे कब किसने थमाया था यह\nमेरे हाथों में।\n\nपर जानता हूँ अब\nऔर पूरे होशो-हवास में\nकि लट्ठ अब\nमेरे भी हाथों में है।\n\n","author":"दिविक रमेश","title":"मेरे भी हाथों में \/ दिविक रमेश"},{"poem":"हैरान थी हिन्दी।\n\nउतनी ही सकुचाई\nलजायी\nसहमी सहमी सी\nखड़ी थी\nसाहब के कमरे के बाहर\nइज़ाजत माँगती\nमाँगती दुआ\nपी.ए. साहब की\nतनिक निगाहों की।\n\nहैरान थी हिन्दी\nआज भी आना पड़ा था उसे\nलटक कर\nखचाखच भरी\nसरकारी बस के पायदान पर\nसम्भाल सम्भाल कर\nअपनी इज्जत का आँचल\n\nहैरान थी हिन्दी\nआज भी नहीं जा रहा था\nकिसी का ध्यान\nउसकी जींस पर\nचश्मे\nऔर नए पर्स पर\n\nमैंने पूछा\nयह क्या माजरा है हिन्दी\nअच्छा भला पहनावा छोड़कर\nयह क्या रूप धर लिया -\nऔर जींस पर्स पर यह आँचल!\n\nबोली\nऔर वह भी\nहोकर रूआँसी\nबस पूछिए मत भाई\nआ गई\nदिल्ली के एक प्रोफेसर के चक्कर में\nबोला था\nकि अगर चाहती हो\nलोगों की निगाह में आना\nतो उतार फेंको\nयह पारंपरिक\nवेशभूषा\nक्या फंसी रहती हो\nआज भी उसी संस्कृत और कभी\nअपनी  माँ-दादी की वेशभूषा  के चक्कर में\nवह भी इस कम्प्यूटरी और\nइलैक्ट्रार ज़माने में।\nछोड़ो यह व्याकरण फ्याकरण\nछोड़ो यह  शुद्धता वुद्धता\nयह गलत सही का चक्कर\nऔर मुक्त हो जाओ\nऔर अपनी वेशभूषा से\nअच्छे अच्छे संयमियों तक को ललचाओ\nज़रा आधुनिक बनो\nझूठे ही सही\nचर्चा में आने को\nदो चार बूढ़े दकियानूसी नामवरों पर\nहैरस्मेंट का चार्ज लगाओ।\n\nऔर देखो\nमेरी भी मति मारी थी\nवैसा ही कर बैठी\nअब न रही घर की\nऔर न ही घाट की।\n\nबोला मैं\nपर हिन्दी\nतुम तो कभी ऐसी न थी\nक्या तुम्हें सच में नहीं थी समझ\nकि कैसे\nकरने को अपना अपना उल्लू सीधा\nचला रहे थे मक्कार\nगोलियाँ\nरखे अपनी बन्दूक\nतुम्हारे कंधे पर।\n\nहाँ, सच में कहाँ समझ पाई थी\nसोचा था\nइंग्लैंड\nऔर फिर अमरीका से लौट कर\nसाहिब बन जाऊँगी\nऔर अपने देश के\nहर साहब से\nआँखें मिला पाऊँगी।\n\n\nक्या मालूम था\nअमरीका रिटर्न होकर भी\nबसों\nऔर साहब के द्वार पर\nबस धक्के ही खाऊँगी।\n\nमैं हँसा\nकुछ ऐसे\nजैसे कि रो रहा हूँ\nया  शायद किसी  शोक सभा में बैठा\nजैसे कि दिलासा दे रहा हूँ\n\nहिन्दी!\nअब जाने भी दो\nछोड़ो भी गम\nइतनी बार बन कर उल्लू अब तो समझो\nकि तुम जिनकी हो\nउनकी तो रहोगी ही न\nउनके मान से ही\nक्यों नहीं कर लेती सब्र\nयह क्या कम है\nकि तुम्हारी बदौलत\nकितनों ने ही\nकर ली होगी सैर\nइंग्लैंड और अमरीका तक की।\n\nदेखा\nअब कुछ उभर रही थी हिन्दी\nयानी सम्भल रही थी।\nपेंट  शर्ट पहने भी\nजो अपना आंचल नहीं भूली थी\nआंखों की कोर\nउसी से साफ़ कर बोली थी -\n'अरे, हाँ, याद आया\nहाल ही में मेरे साथ\nन जाने कौन कौन गया था मुफ्त में\nन्यूयार्क  नगरी\n(सच जानों, कइयों को तो जानती तक नहीं थी\nऔर कई जानकार\nजाने क्यों मना कर गए\nमुफ्त का टिकिट पाकर भी!)\n\nऔर आप भी तो नहीं दिखे?\n\nपहाड़ सा टूट पड़ा\nयह प्रश्न\nमेरी हीन भावना पर।\n\nजिससे बचना चाहता था\nवही हुआ।\nसंकट में था\nकैसे बताता\nकि न्यूयार्क क्या\nमैं तो नागपुर तक नहीं बुलाया गया था\n\nकैसे बताता\nन्यौता तो क्या\nमेरे नाम पर तो\nसूची से पहले भी ज़िक्र तक नहीं होता\n\nकैसे बताता\nकि उबरने को अपनी झेंप से\nअपनी इज्जत को\n'नहीं मैं नहीं जा सका` की झूठी ठेगली से\nढ़कता आ रहा हूँ।\n\nअच्छा है\nशायद समझ लिया है\nमेरी अन्तरात्मा की झेंप को\nहिन्दी ने।\nआखिर उसकी\nझेंप के सामने\nमेरी झेंप तो\nतिनका भी नहीं थी\n\nबोली -\nभाई,\nसमझते हो न मेरी पीर\n\nहाँ बहिन!\nयूं ही थोड़े कहा है किसी ने\nजा के पाँव न फटी बिवाई\nवो क्या जाने पीर पराई\n\nऔर लौट चले थे\nहम भाई बहिन\nबिना और अफसोस किए\nअपने अपने\nडेरे।\n\n","author":"दिविक रमेश","title":"अपने अपने डेरे \/ दिविक रमेश"},{"poem":"मैंने कहा\nमज़ाक बन गया है देश।\n\nउसने कहा\nतो तैयार हो जाओ\nजेल के लिए\n\nमैंने कहा\nमज़ाक बना दिया गया है संविधान\n\nउसने कहा\nतो तैयार हो जाओ\nअदालती धूल चाटने को\n\nमैंने कहा\nमखौल होकर रह गए\nराष्ट्रपति, प्रधान मंत्री, मंत्री .....................\n\nउसने कहा\nतो तैयार हो जाओ\nफाँसी के लिए\n\nमैंने कहा\nकौन डरता है\n\nउसने कहा .....\nकहा .....\nकहा ......\nदरअसल\nउसने कुछ नहीं कहा।\n\n","author":"दिविक रमेश","title":"कुछ नहीं कहते  \/ दिविक रमेश"},{"poem":"तुम मुझे खून मत दो\nमैं तुम्हें आज़ादी दूँगा।\n\nऐसा\nन सुभाष ने कहा\nन गाँधी ने।\n\nतब किसने कहा होगा?\n\nमारा मारा फिरा\nउठाए\nइस प्रश्न के  शव को\nकंधों पर\n\nटटोल डाले सारे पन्ने\nअच्छे अच्छे दिमागों के\n\nन बुश ने कहा, न पुतिन ने\nन मुशर्रफ ने कहा न सोनिया ने\nआखिर किसने कहा होगा?\n\nउधेड़ डाली अनुभव की एक एक गुदड़ी\nछान डाला\nएक एक पंथ\nजवाब कहीं नहीं था पर ।\nआखिर किसने कहा होगा?\n\nअचानक सूझा\nकि किसी और ने नहीं\nमेरे मन ने कहा था यह।\nऔर वह भी\nबस एक नयी बात कहने के चक्कर में\n\nमैंने उत्तर दिया\n'मैंने कहा था`।\n\nदेखा\nप्रश्नकर्त्ता\nफिर अपनी जगह\nजा टंगा था।\n\n","author":"दिविक रमेश","title":"किसने कहा होगा? \/ दिविक रमेश"},{"poem":"समय ठहरता है तो जागती है उम्मीद \nअँखुवाते ही ताकत उम्मीद की \nकाल हो जाता है रफूचक्कर।\n\nबहुत दूर तक खुल जाते हैं रास्ते \nपड़ाव हो उठते हैं दीप्त \nलगता है ब्रह्माण्ड ही उतर आया हो \nखुले रास्तों पर। \nऔर मिट गया हो भेद \nआदमी और देवता का। \n\nएक आदमी निकल आता है \nडग भरता \nकद आकाश को भेद जाता है जिसका। \n\nआकाश को भेदता आदमी \nकरता रहता है महसूस \nकितने ही फूल, और सबसे खूबसूरत फूल आँसुओं के \nज़मीन से जुड़े अपने पाँवों पर। \n\nयहीं से शुरू होती है यात्रा \nजो एक राह में बदल जाती है आखिर \nजुट जाते हैं जिसकी रक्षा में \nतमाम नक्षत्र, ग्रह और तारे। \n\nआकाश को भेदता आदमी \nव्याप जाता है धरती में। \n\nताज्जुब है \nलोग तब भी तलाशते रहते हैं आदतन \nआदमी को आकाश में।\n\n","author":"दिविक रमेश","title":"उम्मीद \/ दिविक रमेश"},{"poem":"एक बची खुची खुशी को थैले में डाल \nजब लौटता है वह उसके सहारे \nतो ज़िन्दगी का अगला दिन \nपाट देता है उसकी रात रंगीन सपनों से \n- सपने जो अधूरी आंकांक्षाओं की पूर्ति ही नहीं \nएक संकल्पित भविष्य भी होते हैं। \n\nसमझौते पर विवश आदमी से \nबस इतनी ही प्रार्थना है मेरी \nकि बचे न बचे कुछ \nपर बची रहे हर शाम उसके पास \nएक थोड़ी-सी खुशी - उसका सहारा \nजिसे थैले में डाल \nलौट सके वह घर डग भरता \nउत्सुक\n\nकि बचे रहें उसके पास भी कुछ सपने \nकि बीते न उसकी रात सूनी आँखों में।\n\n","author":"दिविक रमेश","title":"एक बची हुई खुशी \/ दिविक रमेश"},{"poem":"कितनी भी भयानक हों सूचनाएँ\nक्रूर हों कितनी भी भविष्यवाणियाँ\nघेर लिया हो चाहे कितनी ही आशंकाओं ने\nपर है अभी शेष बहुत कुछ\nबहुत कुछ\nजैसे होड़। \n\nअभी मरा नहीं है पानी\nहिल जाता है भीतर तक\nसुनते ही आग।\n\nअभी शेष है बेचैनी बीज में\nअकुला जाता है जो\nभूख के नाम से।\n\nअभी नहीं हुई चोट अकेली\nहै अभी शेष दर्द\nपड़ोसी में उसका।\n\nहैं अभी घरों के पास\nमुहावरों में\nमंडराती छतें\nहैं अभी बहुत कुछ\nबहुत कुछ है पृथ्वी पर।\n\nगीतों के पास हैं अभी वाद्ययंत्र\nवाद्ययंत्रों के पास हैं अभी सपने\nसपनों के पास हैं अभी नींदें\nनींदों के पास अभी रातें \nरातों के पास हैं अभी एकान्त\nएकान्तों के पास हैं अभी विचार\nविचारों के पास हैं अभी वृक्ष\nवृक्षों के पास हैं अभी छाहें\nछाहों के पास हैं अभी पथिक\nपथिकों के पास हैं अभी राहें\nराहों के पास हैं अभी गन्तव्य\nगन्तव्यों के पास हैं अभी क्षितिज\nक्षितिजों के पास हैं अभी आकाश\nआकाशों के पास हैं अभी शब्द\nशब्दों के पास हैं अभी कविताएँ\nकविताओं के पास हैं अभी मनुष्य\nमनुष्यों के पास है अभी पृथ्वी। \n\nहै अभी बहुत कुछ\nबहुत कुछ है पृथ्वी पर\nबहुत कुछ\nजैसे होड़।\n\n","author":"दिविक रमेश","title":"बहुत कुछ है अभी \/ दिविक रमेश"},{"poem":"(एक)\n\nअच्छा ही नहीं ठीक भी लगता है\nबड़ी सभाओं की \nपिछली पंक्तियों में बैठना\n\nवहाँ से\nठीक से देख पाता हूँ खुद को,\nठीक से देख पाता हूँ अगली पंक्तियों की हरकतों को भी\nऔर देख पाता हूँ परत दर परत खुलते\nकुछ थोड़े रहस्य भी\nअनुमान भर होता है जिनका पहले\n\nरहस्य अपना भी खुलता है\nतन मन इतना भी नहीं रह पाते निस्पृह\nजितना चाहते हैं दिखाना पीछे बैठकर\nआँखें ढूँढ़ती पाई जाती हैं खाली जगहें अग्रिम पंक्तियों में\nमन पकड़ा जाता है चाहते हुए\nखुद को आगे बैठाने की फिराक में\nदिमाग से चू चू जाती है लालसा\nअग्रिम पंक्ति के श्रेष्ठ जनों से फेंके\nअपनी पहचान के टुकड़े की\n\nरहस्य अपना भी खुलता है\nजब पीछे की पंक्तियों पर बैठने की स्वेच्छा के बावजूद\nरेगिस्तान करती उपेक्षाएँ\nघेर जाती हैं उदासियों से\nसूखे बादलों-सी।\n\nरहस्य अपना भी खुलता है\nजब एक और कूरता ही\nचुपके से देने लगती है तर्क़\nभीतर\nकूरता के खिलाफ़\n\nरहस्य अपना भी खुलता है\nजब पहचान की अपेक्षा भर\nअलग करने लगती है\nपिछली पंक्तियों के भागीदार\nसाथ बैठे साथी से।\nरहस्य अपना भी खुलता है\nलार टपकाते अपने अस्तित्व का। \n\n(दो) \n\nघुसपैठ करता है वह जन\nजो बैठना चाहता है आगे की पंक्तियों में\nअजीब उटपटाँग दिखता है\nपहली नज़र में\n\nअच्छा भी लगता है थोड़ा-बहुत\nजब उसे धकियाया जाता है\nपीछे जाने को।\n\nपर धीरे-धीरे \nजगह बनाता वह जन\nबन जाता है ईर्ष्या भी थोड़ी देर बाद\n\nबगल में बैठ\nअग्रिम पंक्ति योग्य आदमी को\nउपलब्ध होता है हँसता बतियाता\nपाया जाता है उसे\nअग्रिम पंक्तियों के जन सा\nपरिचित होते हुआते भी\n\n","author":"दिविक रमेश","title":"रहस्य अपना भी खुलता है \/ दिविक रमेश"},{"poem":"कितनी साफ़ नज़र आती हैं \nहमारे आगे और पीछे \nकितनी कितनी राहें हमारे बचपन में \nजबकि हमारे पाँव और कदम \nबहुत नन्हें और अबोध होते हैं। \n\nतब राहों के न अन्त होते हैं \nन बनाए ही जाते हैं। \nभले ही दूरियाँ \nखुल कर \nखिलखिलाती नज़र आती हों \nऔर चढ़ाइयाँ \nउँगली थामने का उत्सुक। \n\nकाफिला का काफिला ही \nबेताब नज़र आता है तब \nदेने को सहारा \n\nपृथ्वी के \nकच्चे दूध से भरे स्तन \nहमारे मुँह की बाट जोहते हैं। \n\nहमारे नरम नरम तलुओं के नीचे \nमाँ की फूँक से \nसुहावने फूलों का \nतब एक सागर उमड़ा होता है। \n\nहमारी कोई भी इच्छा \nकिसी के भी लिए \nदंश नहीं होती। \n\nउत्सव होता है \nएक डग भर लेना तक भी \nतब एक खुली राह पर हमारा। \n\nतालियों की गूँज में \nपूरा ब्रह्माण्ड आ समाता है \nहमारे खुले मुँह में। \nहमारा नाच शिव का आकार होता है। \n\nऔर हमारा रूदन \nपृथ्वी से \nजल के गायब हो जाने की चिन्ता। \n\nऔर यह सब \nन हमें चाहना पड़ता है \nन माँगना ही। \n\nयाद करता हूँ\nतो इतने स्वीकार्य \nफिर कभी नहीं हो पाते हम। \n\nहम देखते रह जाते हैं \nऔर एक एक कर \nराहें \nपटि्टयों की तरह लपेट ली जाती हैं \nयहाँ तक कि \nआखिर में \nहमारे पाँवों के नीचे दबा रह गया कोना भी \nखींच लिया जाता है। \n\nअब न कोई हमारी उँगली ही थामने बढ़ता है \nन सहारा ही देने। \nगिरने पर भी \nबस कुछ ठूँठ वृक्षों की बेबस चाह के \nकिसी को ध्यान तक देने की \nफुर्सत नहीं होती। \n\nहमें \nभौंचक रह जाने तक का \nअब अधिकार नहीं दिया जाता। \nऔर हम \nराह पर काबिज न रह पाने की \nअपनी बेचारगी को \nकोसने की बाध्य किए जाते हैं। \n\nहम साफ़ अब भी देख रहे होते हैं \nमाम तमाम राहें। \nलेकिन कहीं से भी \nउन पर पाँव धर \nचलने की शुरुआत नहीं देख पाते। \n\nकिसी जादू की तरह \nन जाने कहाँ से \nकैसे कैसे पाँव \nलम्बी लम्बी डग भरते हुए \nपूरी की पूरी राह पर \nकुछ ऐसे नज़र आते हैं \nजैसे पुलिस से खाली करा ली गई \nप्रधान मंत्री के काफिले के लिए \nपूरी की पूरी \nखाली खाली सड़क। \n\nदूरियाँ \nहमारे आगे से हटा ली जाती हैं \nऔर हम \nबहुत पास की \nयानी अपने दो पाँवों के कदम की दूरी को \nराह मान कर \nपता नहीं \nचलते हैं या थमे होते हैं। \n\nसबक जो सिखाए जाते हैं बचपन में \nसीख लिए जाएँ \nतो सबसे ज़्यादा दुखदायी सिद्ध होते हैं \nअपने पाँवों पर खड़े होते ही।\n\n","author":"दिविक रमेश","title":"सबक \/ दिविक रमेश"},{"poem":"(एक)\n\nकहाँ है\nजीवनदायिनी वह कूची चितेरे की\n\nश्लोकों के मौन संगीत में\nदेखो तो लौट रहीं टहनियाँ\nहरी हरी\n\nलौट रहा काफिला\nठूँठों का\nवृक्षों की राह पर\n\nकहाँ है\nजीवनदायिनी वह कूची\nजिसके रंग का चमत्कार है\nयह जीवन\nठूँठों में लौटता\n\n(दो)\n\nवही तना\nटहनियाँ वही\nखड़ा भी\nनिकलकर\nपृथ्वी से ही\nपर रहा तो ठूँठ ही\nवृक्ष था जो कभी।\nबस रंग ही तो नहीं भरा चितेरे ने\nहरा\nआकृति और जीवन का\nरहस्य खुल गया।\n\n","author":"दिविक रमेश","title":"जीवन \/ दिविक रमेश"},{"poem":"रात में भी रात की सी बात नहीं है \nगाँव है कि गाँव में देहात नहीं है \n\nन सही उरियाँ मगर दिल में तो निहाँ थी \nआज तो पर दिल में भी वह बात नहीं है \n\nकिस किस को आपने न गुनहगार कहा है \nहै क्या जगह ऐसी भी जहाँ घात नहीं है?\n\nइस दौर में भी मिल गया झुक झुक के कई बार \nकैसे कहूँ कि कोई खुराफात नहीं है \n\nटेढ़ा सवाल, पर भला मैं क्या जवाब दूँ\nजो आदमी न रह सका बेबात नहीं है \n\nक्या कहूँ कि लौटिए भी घर को ए दिविक \nकीजिए भी क्या जो मुलाक़ात नहीं है\n\n","author":"दिविक रमेश","title":"रात में भी \/ दिविक रमेश"},{"poem":"आए भी तो आए जाने की तरह आप \nचलिए निभाने को, आए तो सही आप\n\nआई हवा और गिरा कर चली गई \nतनकीद जंगलों की मगर कर रहे हैं आप \n\nवह तो हँसा के राह पे अपनी निकल गया \nदुनिया की नज़र में मगर दीवाने बने आप\n\nधमका के गए आप ही चौपाल में हमें \nखतावार फिर भी हमें कह रहे हैं आप \n\nअब किसको क्या कहें, कहने का फायदा? \nअपने बनाए जाल पर जब मर मिटे हैं आप\n\n","author":"दिविक रमेश","title":"आए भी तो \/ दिविक रमेश"},{"poem":"हाकिम हैं बात का बुरा क्योंकर मनाइए \nउनकी बला से मानिये या रूठ जाइए।\n\nघर नहीं दीवानखाने आ गए हैं आप\nअब उसूलन आप भी ताली बजाइए\n\nलड़ गई आँखें मगर किस दौर में लड़ीं \nहै गरज जब आपकी तो खुद ही निभाइए \n\nराह उनकी आप फिर राह पर आए क्यों \nज़ख़्मा गई आत्मा तो आप ही उठाइए\n\nमालूम था आना ही है जब यार! इस जानिब \nअपमान क्या और मान क्या अब भूल जाइए \n\nमतलब कि पत्थरों ने ज़ख़्म आप को दिए\nख़ैर है अब भी दिविक जो लौट जाइए\n\n","author":"दिविक रमेश","title":"हाक़िम हैं \/ दिविक रमेश"},{"poem":"सूरज\nरात-भर\nमाँजता रहता है\nकाली पृथ्वी को\n\nतब जाकर कहीं\nसुनहरी\nहो पाती है\nपृथ्वी\n\n","author":"दिविक रमेश","title":"सुनहरी पृथ्वी \/ दिविक रमेश"},{"poem":"आकाश\nचीख़ नहीं सकता\nहम\nचीख़ सके हैं आकाश में\n\nकोई\nक्या चीख़ सकता है\nहम में?\n\n","author":"दिविक रमेश","title":"पूरा आदमी \/ दिविक रमेश"},{"poem":"नदी\nनहर होकर\nमेरे गाँव आई\n\nनहर\nफिर भी\nनदी\nन हो पाई\n\n","author":"दिविक रमेश","title":"नहर \/ दिविक रमेश"},{"poem":"मैं चौंका जब कहा उसने\nकि जब भी चाहा घर लौटना\nलगता रहा ख़ौफ\nगो कि हर्ज़ न था लौटने में\nसोचता हूँ\nलौटना तो चाहिए ही घर\nजबकि रहना पड़ रहा हो कहीं\nघर लौटने ही की तरह\n\nलौटना\nघर\nदरअसल होता है\nलौटना ख़ुद अपने में ।\nघर\nजब तक रहता है घर\nकभी ख़त्म नहीं होती\nउसकी द्वार-आँखों की\nबेचैन उत्सुकताएँ\nउसके आँगन-हृदय की\nमचलती प्रतीक्षाएँ\n\n","author":"दिविक रमेश","title":"ख़ौफ के बाहर \/ दिविक रमेश"},{"poem":"(एक संवाद ख़ुद से भी)\n\nअगर मान भी लूँ महल है यह\nतो भी ख़ुद चिना है मैंने इसे।\n\nगवाह है मेरा यह सिर\nजिसने ढोई हैं ईंटें,\nये पाँव\nधँस रहे हैं जो गारे में\nये आँखें\nतराई की है जिन्होंने रात-दिन ।\n\nसमूचा शरीर\nजो आज दिन नज़र आता है तुम्हें\nख़ुद को कुछ आराम पहुँचाता\nकुछ प्रकोपों से ख़ुद को बचाता\nइसे देखा नहीं तुमने\nईंट पर ईंट\nसंभाल कर रखते,\nदेखा नहीं तुमने\nग़लती से\n\nएक भी ईंट टूट जाने पर\nसमूचे शरीर को\nजड़ से हिलते ।\nयह जो महल नहीं है, मान भी लूँ है\nतो भी \/ इसको सींचा है \/ ख़ुद अपने रक्त से\nयह वह नहीं है\nजिसे रक्त किसी और का चढ़ाया गया हो ।\n\nगवाह है मेरा शरीर\nशरीर की ये तमाम शिराएँ\nजिनमें कोई बोध नहीं गुनहगारी का ।\n\nपेड़ की उन्मुक्त शाखाओं-सी फैली ये नसें --\nसबूत है इनका\nअपने सामान्य आकार में होना --\nन दबी हैं, न फूली हैं ।\nअगर मान भी लूं, महल यही है\nतो काश\nसबने\n\nख़ुद चिने होते अपने-अपने महल,\nज़मीन पर टिके\nअपने पाँवों पर खड़े पूरे शरीर से\nख़ुद खड़े किए होते!\nख़ुद को आराम पहुँचाना\nबचाना कुछ प्रकोपों से\nतब\nकिसी भी उँगली की नोक का\nनिशाना न होता!\n\nकाश\nपाँव सभी के होते\nटिके ज़मीन पर\nऔर ख़ुद या किसी के भी हाथ में\nकुल्हाड़ी न होती!\n\n","author":"दिविक रमेश","title":"व्यक्तिगत \/ दिविक रमेश"},{"poem":"रह तो बहुत दिनों से रहा है कबूतर\nशॉफ़्ट के एक कोने में\nहमारे घर की ।\nऔर उसका परिवार भी\nजब-तब फड़फड़ा लेता है पंख ।\nऔर संगीत\nकुछ देर थमा रह जाता है\nगुसलख़ाने में\nअटका\nखिड़की के आस-पास ।\n\nउस दिन बतिया रहा था कबूतर\nघर के बाहर\nपार के पेड़ पर\nकिसी कबूतर से ।\n\nमैंने सुना\nऔर ध्यान से सुना\nकह रहा था चलते समय—\n'आना कभी हमारे घर ।'\n\nसुन कर मुझे अच्छा लगा था\nऔर मान लीजिए चाहे बाक़ी सब गप्प\nपर\nपहली बार लगा था\nकबूतर हमारा है\nऔर घर कबूतर का भी ।\n\n","author":"दिविक रमेश","title":"हमारा कबूतर \/ दिविक रमेश"},{"poem":"जानता मैं भी हूं कि\nलगभग अदृश्य हो रहा हूँ\nअदृश्य यूँ कौन नहीं हो रहा\n\nन वह हवा है, न पानी ही\nन पेड़ों में वह पेड़त्व ही\n\nजगत चाचा की कौन कहे\nअब तो वे भी जो कभी बेचते थे\nबिक रहे हैं सौदों से\n\nमैं तो फिर भी\nलगता है महज अदृश्य हो रहा हूँ\nआज न तसल्ली में तसल्ली है\nन दुख में दुख\nयहाँ तक कि चालाकियाँ भी अब कहाँ रहीं ढँकी-दबी\nसरेआम नग्न हैं\nघूम रही हैं बेईमानियाँ पेट फुलाए\n\nचोर चौराहे पर कर रहा है घोषणा कि वह चोर है\nहत्यारे को अब नहीं रही ज़रूरत छिपने की\n\nऐसे दृश्यबंधों में\nसभ्यताओं से दूर\nकिसी कोने में रह रही अछूती जनजाति में बचे\nबल्कि बचे-खुचे\nथोड़े लिहाज-सा\nग़नीमत है\nकि मैं महज अदृश्य हो रहा हूँ\nवह जो एक रिश्ता था\nहै तो अब भी\n\nवह जो एक ताप था\nहै तो अब भी\nवह जो एक नाप था\nहै तो अब भी\nयानी और भी बहुत कुछ जो कि था\nहै तो अब भी\nपर कहाँ-कहाँ\n\nयक़ीन मुझे भी हो रहा है\nकि हो रहा हूँ अदृश्य\nएक इबारत की तरह जो चमकती थी कभी\nकि जो पढ़ी जा सकती थी कभी\nऔर समझी भी\n\nपर नही अफ़सोस मुझे तब भी\nकि हूँ तो\nहो रहा हूं महज अदृश्य ही\n\nवे रचनाएँ भी तो हैं\nबाक़ी है जिनका अभी पढ़ा जाना\nचढ़ा जाना जबान और आँखों पर\nश्रेष्ठ-जनों की\n\nजब समय में से समय ही किया जा रहा हो अदृश्य\nतब क्या बिसात है उन पेड़ों की\nजिन पर पत्ते भी हैं और रंग भी\nपर वही नहीं है\nजिसे होना चाहिए था\n\nतब वज़ूद क्या उन नदियों का\nजिनमें जल भी है और लहरें भी\nबस वही नहीं है जिसे होना चाहिए था\n\nग़नीमत है कि अभी है बचा मुझमें\nबस वही\nभले ही हो रहा हूं मैं अदृश्य\n\nएक हल्की सी चालाकी सिखा दी गई है मुझे भी\nएक ग़लत क्रियापद को मैंने भी बना लिया है हथियार\nरहने को सुरक्षित\n\nग़नीमत है कि मुझे याद है इबारत\nकि मैं हो रहा हूँ\nन कि किया जा रहा हूँ\nअदृश्य\n\n","author":"दिविक रमेश","title":"अदृश्य होते हुए \/ दिविक रमेश"},{"poem":"राजनीति नहीं छोड़ती\nअपनी माँ-बहिन को भी\nजैसे रही है कहावत\nकि नहीं छोड़ते कई\nअपने बाप को भी ।\n\nताज्जुब है\nनदी की बाढ़ की तरह\nमान लिया जाता है सब जायज\nऔर रह लिया जाता है शान्त ।\nथोड़ा-बहुत हाहाकार भी\nबह लेता है\nबाढ़ ही में ।\n\nयह कैसी क़वायद है\nकि आकाश से झरता रहता है लावा\nऔर न फ़र्क पड़ता है\nउगलती हुई पसीने की आग को\nऔर न फ़र्क पड़ता है\nराजनीति के गलियारों में\nक़ैद पड़ी ठंडी आहों को ।\n\nयह कैसी स्वीकृति है\nकि स्वीकृत होने लगती है नपुंसकता\nएक समय विशेष में\nखस्सी कर दिए गए एक खास प्रधानमंत्री की ।\nकि स्वीकृत होने लगती हैं\nसत्ता-विरोधियों की शिखण्डी हरकतें भी ।\n\nमोडे-संन्यासियों के इस देश में\nदिशाएँ मज़बूर हैं\nनाचने को वारांगनाओं-सी\nऔर धुत्त\nबस पीट रहे हैं तालियाँ-वाम भी, अवाम भी।\n\nकहावत है\nहमाम में होते हैं सब नंगे-\nअपने भी पराए भी ।\n\nअब चरम पर है निरर्थकता\nसमुद्रों की, नदियों की\nजाने\nक्यों चाह रहा है मन\nकि उम्मीद बची रहे बाक़ी\nपोखरों में, तालाबों में\nऔर एकान्त पड़ी नहरों में\nझरनों में ।\n\nजाने क्यों\nदिख रही है लौ-सी जलती\nहिमालय की बर्फ़ों में।\n\nडर है\nकहीं अध्यात्म तो नहीं हो रहा हूँ मैं!\n\nहो भी जाऊँ अध्यात्म\nएक बार अगर जाग जाएँ पत्ते वृक्षों के ।\nजाग जाएँ अगर निरपेक्ष पड़ी वनस्पतियाँ ।\nजाग उठे अगर बाँसों में सुप्त नाद ।\nअगर जगा सके भरोसा अस्पताल अपनी राहों में\nज़ख़्मी हवाओं का ।\n\n","author":"दिविक रमेश","title":"आकाश से झरता लावा \/ दिविक रमेश"},{"poem":"देखे हैं मैंने\nतालियों के जंगल और बियाबान भी ।\nबहुत ख़ामोश होते हैं तालियों के बियाबान\nऔर बहुत नीचे आ जाया करते हैं\nतालियों की गड़गड़ाहट से आसमान ।\n\nकठिन कहाँ होता है\nबहुत आसान होता है\nसमझ लेना अर्थ तालियों का\nमुखरित या ख़ामोश होती आवाज़ का ।\n\nपर देखा है मैंने एक ऐसा भी हलका\nजहाँ कठिन होता था\nआवाज़ का अर्थ लगाना ।\n\nवह हलका था मेरी माँ की हथेलियों का\nया उन हथेलियों का\nजो आज भी फैलाती हैं रोटियाँ\nहथेलियों की थाप से ।\nहथेलियों के बीच रख लोई\nथपथपाती थी माँ\nऔर रोटी आकार लेती थी\nहथेलियों की आवाज़ में ।\nबहुत गहरी होती है आवाज़ थाप की ।\nकभी कम होती है\nकभी ज़्यादा\nपर ख़ामोश नहीं होती ।\nख़ामोश होती थी तो माँ\nया वे\nजो देती हैं आकार आज भी रोटियों को\nहथेलियों की थाप से ।\n\nनिग़ाह जब, बस रोटी पर हो\nतो कहाँ समझ पाता है कोई अर्थ\nथाप का\nकम या ज़्यादा आवाज़ का।\nउपेक्षित रह जाती है आवाज़\nजैसे उपेक्षित रह जाती थी माँ\nया वे सब\nजो देती हैं आकार आज भी रोटियों को\nहथेलियों की थाप से ।\nपा लेती हैं आवाज़ आकार लेती रोटियाँ\n\nपर कहाँ पाती है आवाज़\nवे आँखें\nजो फैलती हैं साथ-साथ\nलोई से बदलती हुई रोटी में\nऔर रचती हैं एक लय\nहथेलियों और तवे में,\nतवे और आग में,\nऔर फिर आग और तवे में\nतवे और थाली में ।\n\nक्यों लगता है\nआवाज़ आग भी तो हो सकती है\nभले ही वह\nचूल्हे ही की क्यों न हो, ख़ामोश ।\n\n","author":"दिविक रमेश","title":"आवाज़ आग भी तो हो सकती है \/ दिविक रमेश"},{"poem":"छतों से होकर \nगुज़रती हैं जो हवाएँ\n\nछूना चाहिए उन्हें\nछतों ही पर जाकर ।\n\n","author":"दिविक रमेश","title":"उत्तर कबीर \/ दिविक रमेश"},{"poem":"हमारे समय की सबसे बड़ी त्रासदी\nशायद वह आतंकवादी भी नहीं है\nजो भून डालता है महज भूनने के लिए\nजिसके पास है भी कोई समझ या दॄष्टि —\nसंदेह ही बना रहता है ।\n\nहमारे समय की सबसे बड़ी त्रासदी\nशायद यह है\nकि हमारे ही सामने, हमारे ही मुहल्लों में\nहमारी ही समझ की छतों के नीचे\nहमारे दर्दों को भी हमारा नहीं रहने दिया जाता ।\nबस छीन लिया जाता है हमसे —\nन कोई क़ीमत, न कोई मुआवजा!\n\nकैसी त्रासदी है न?\nहोते ही उनका\nहमारा दर्द हमें ही पहचानने से इनकार कर देता है —\nओपरा-ओपरा होकर आँखें चुराता है ।\nबड़े घर के कुत्तों-सा लगता है घूमने बड़ी-बड़ी गाड़ियों में ।\nकहाँ-कहाँ तक पहुँच नहीं हो जाती —\nक्या इमारतें और क्या बड़े-बड़े होटल ।\nकुर्सी-मेज़ों पर खाने उड़ाता है ।\nकोई कान तक नहीं देता था जिनकी और\nअब देखिए औकात उनकी —\nकितना बड़ा अभिनेता हो गया है —\nनिकल-निकल भोंपुओं से\nकैसा रंग जमाता है ।\nउसके दर्दीले ठुमकों पर\nपूरी दुनिया नागिन-सी झूमती है ।\n\nहमारा दर्द\nजो हमें भिखारी तक बना देता था\nपहुँचते ही मंचों पर\nहमें दाता की मुद्रा में ला देता है ।\nऔर कवच ओढ़े हमारे दर्दों के वे\n(जिनके नाम लेने तक में ख़तरा है हमें)\nहमारी त्रासदी के देवता बन बैठते हैं ।\nऔर हम?\nहमें तो पता ही नहीं चलता\nकब क्या हो जाते हैं हम ।\n\nहाँ, गाहे-बगाहे\nजाने क्यों लगता है लगने\nकि उनके भोंपू ही नहीं अन्दोलन भी\nलादे अपने कंधों पर\nउन्हें ही ढोते हैं ।\nढोते हैं जैसे ढोते रहे हैं अपनी मजबूरियाँ\nअपनी भूख और प्यास भी\nऔर डरों में लिपटा अपना गुस्सा भी ।\n\nक्या नहीं है यह भी हमारे समय की सबसे बड़ी त्रासदी?\n\nहमारे समय की सबसे बड़ी त्रासदी तो यह भी है\n\nकि ताक़त है हममें\nपर जीते हैं ताक़त की मुद्रा में ।\nहममें युद्ध है\nपर जीते हैं युद्ध की मुद्रा में ।\nहममें गुस्सा है\nपर जीते हैं गुस्से की मुद्रा में ।\nहम फेंक सकते हैं उखाड़ कर\nपर जीते हैं उखाड़ फेंकने की मुद्रा में ।\nहममें समझ है\nपर जीते हैं समझ की मुद्रा में ।\n\nहमारे समय की सबसे बड़ी त्रासदी शायद यह भी है\n\nकि हम महज बहस करते हैं\nऔर वे उलझाए रखते हैं हमें बहसों में जिन्हें वे आश्वासन कहते हैं\nहमारे मरने का इंतज़ार करते हैं\nऔर एक दिन हम सचमुच मर जाते हैं —\nयानी उनके धैर्य पर अपने अधैर्य को कुर्बान कर देते हैं\nजबकि इच्छा उन्हीं की होती है ऐसी, पर अदृश्य ।\n\nवे महज मुद्रा में होते हैं बहस की, कहाँ समझ पाते हैं!\n\nहार-गिर कर\nसमझ पाते हैं तो बस इतना ही —\nक्या जाता है अपने बाप का\nजो होता है\nहोते रहने दीजिए ।\n\nतो फिर बनते रहिए बेवकूफ़\nक्या जाता है अपने बाप का भी ।\n\n","author":"दिविक रमेश","title":"उनका दर्द मेरी ज़ुबान \/ दिविक रमेश"},{"poem":"वही कुछ क्यों नहीं होता बहुत से लोगों के पास  \nजो होना चाहिए दरअसल ठीक वैसे ही\nजैसे नहीं होना चाहिए बहुत कुछ, कुछ लोगों के पास\nपर होता है ।\n\nअब लीजिए, ईमान को ही या फिर दुआओं \/ आशीषों को ही\nक्या लगता है कि कहीं बैर है दोनों में\nपर बैठा कर देखिए एक दूसरे को साथ साथ\nअगर रह जाए ख़ैर किसी की ।\n\nवह जो लुटाता फिर रहा है जन-कल्याण पर\nऔर वह भी फ़िराक़दिली से\nऐसा क्यों है कि फिर भी नहीं लुटा रहा होता वह कुछ भी\nया तो बहुत डरा होता है और लुटाते-लुटाते भी बहुत कुछ बटोर रहा होता है\nमसलन पछतावा ।\n\nया फिर बहुत स्वार्थी\nलुटाते-लुटाते भी जो बहुत कुछ बटोर रहा होता है और वह भी तोल कर\nमसलन वाह-वाही ।\nया फिर बहुत दीन होता है\n\nऔर लुटाते-लुटाते भी बहुत कुछ चाह रहा होता है\nजैसे मोक्ष वगैरह-वगैरह ।\n\nयदि होता सबके पास वह सब जो दरअसल होना चाहिए\nतो एक कठिन कल्पना बल्कि बेमानी से अनुमान के बावजूद\nज़रा सोच के देखा जाए कैसा होता दृश्य\n\nतो क्या तब भी कुछ हाथ जुड़े रहते, आँखों में तमन्ना यानी मजबूरी लिए पाँव छूने की\nऔर क्या कुछ पाँव तब भी भरे रहते बस ख़ुद को छुवाने की खाज से\nहुई होतीं क्या तब भी कुछ गर्दनें जो बनी हों मानो बस हारों के लिए\nहुए होते या कुछ पिटते शरीर बस देखने को अपनी आत्माओं के जनाजे\nसोचता हूँ तो लगता है कि नहीं होना चाहिए था आग और पानी को साथ साथ\nऔर वह भी बड़े-बड़े भ्रामक पात्रों में\nजहाँ होनी चाहिए थी आग अगर हुई होती वहीं और नहीं हुआ होता पानी आसपास\nतो क्या बहुत कुछ नहीं हुआ होता वैसा ही\nजैसा हम चाहते रहे हैं सोच में कि काश हुआ होता\n\nनहीं जानता यह कैसा युग है और भी आगे का तुलसी के कलियुग से\nकि सबसे ख़तरनाक आदमी वह दिखता है जो कर रहा होता है प्रार्थना\nऔर जिसके हाथ में होता है गंडासा\nपिघल कर बाहर आ रहा होता है हृदय उसी का\nकि जो बार-बार कर रहा होता है आत्महत्या\nन्याय वहीं से मिलता है\n\nऔर जो दिखता है ज़िन्दगी को ख़ुशहाल जीता\nअक्सर क्रूर होता है\n\nतड़फता हुआ आदमी मक्कार और माँगता हुआ आदमी घुन्ना —\nयह कैसा युग है नहीं जानता\nजहाँ देता दिखता आदमी असल में जेब काटता है\nऔर रो रहा आदमी आपकी हँसी उड़ाता है\n\nक्या कहूँ इस दृश्य को\nमाया? या सोची-समझी कृति\nबताए कोई\nउभारे इस दास को, बावजूद मेरी चाह के विरुद्ध\nजिसका एक अर्थ श्रद्धा भी है\n\nहे सर्वज्ञ, हे सर्वव्यापी आप ही बताएँ\nक्या सचमुच नहीं प्रवेश कर पाता\nआपकी दिनचर्या में एक भी क्षण\nजब न हो आपाधापी और वे तमाम-तमाम अटकलें, षड्यंत्र\nजिनके बिना एक क्षण भी नहीं टिका रह सकता यह रूप\nकि जब सोच में ही सही\nनोच-नोच उखाड़ फेंकने को चाह उठता हो मन?\n\nक्या कहूँ\nसोच कर तो यही लगता है\nकि बस उलझ कर रह गया हूँ\nएक अनन्त कथा में....\n\n","author":"दिविक रमेश","title":"एक अनन्त कथा \/ दिविक रमेश"},{"poem":"वहाँ भी आग है\nकहा किसी ने ।\n\nमैंने पूछा —\nसबूत?\n\nउठता हुआ धुआँ\nदिखा दिया उसने ।\n\nक्या उसे\nसच में नहीं मालूम\nवहाँ\nबटोरी गई\nगीली-सूखी लकड़ियों से खप रही\nएक औरत है —\n\nसदियों से \/ आग के लिए\nधुएँ से लड़ रही\nएक औरत ।\n\n","author":"दिविक रमेश","title":"औरत \/ दिविक रमेश"},{"poem":"वह कोई दूसरा आदमी था\nजो कल मिला था आपसे\n\nअरे-अरे! चौंकने से नहीं चलेगा काम\nविश्वास कीजिए\nइसके सिवा चारा कोई है भी नहीं आपके पास\n\nथा तो मैं ही\nनहीं-नहीं, नहीं था कोई और मेरा प्रतिरूपी\nथा तो मैं ही\nयानी मेरी ही आकृति\nपर था वह कोई दूसरा ही आदमी\n\nकल जो मिला था\nवह एक ज़रूरतमंद था, घोंचू, घिघयाया\nउसे चाहिए थी आपकी दया, कृपा आदि-आदि\n\nआज यह जो आपके सामने है\nउसे तो आप तक की ज़रूरत नहीं है\n\nफिर भी\nकहिए, कुछ काम था क्या आपको?\n\n","author":"दिविक रमेश","title":"कुछ काम था क्या आपको \/ दिविक रमेश"},{"poem":"(दिल्ली में क्रूरतम बलात्कार की शिकार दामिनी के पक्ष में 21.12.2012 को उमड़े जन-सैलाब को देखकर)\n\nख़ुशी को मैंने\nउँगलियों में पकड़ा\nऔर सहलाया उसकी पँखुड़ियों को\n\nपाया\nख़ुशी शर्माते-शर्माते\nसकुचा गई थी\n\nमैंने\nथोड़ा खोला ख़ुशी की पँखुड़ियों को\n\nपाया\nख़ुशी मेरी ख़ुशी में\nसम्मिलित हो गई थी\n\nमैंने खोल दिया पूरा\nऔर कर दिया अर्पित उसे\nउस पूरी दुनिया पर\nजहाँ नहीं थी वह\n\nपाया\nमैंने कभी नहीं देखा था ख़ुशी को\nइससे ज़्यादा ख़ुश\nपहले कभी\n\nताज्जुब\nमेरी ख़ुशी तक मना रही थी जश्न\nजैसे मुक्त हो गई हो मेरी क़ैद से ।\n\n","author":"दिविक रमेश","title":"ख़ुशी \/ दिविक रमेश"},{"poem":"सोचता हूँ क्या था कारण—\nमाँ को ही नहीं लेने आया सपना\nया सपने की ही नहीं थी पहुँच माँ तक ।\n\nमाँ गा सकती थी\nसुना सकती थी कहानियाँ\nरख सकती थी व्रत\nमाँग सकती थी मन्नतें\nपर ले नहीं सकती थी सपने ।\n\nचाह ज़रूर थी माँ के पास\nजैसे होती है जीने के लिए जीती हुई\nकिसी भी औरत के पास ।\n\nमाँ हँस लेती थी\nपूरी होने पर चाह\nऔर रो लेती थी\nन होने पर पूरी ।\n\nसोचता हूँ\nक्यों नहीं था माँ के पास सपना\nक्यों माँ बैठाकर मुझे गोद में\nकहती थी गाहे-बगाहे\nतू तो है न मेरे पास\nऔर क्या चाहिए मुझे?\n\nपर आज तक नहीं समझ पाया\nकैसे करूँ बंद इस वाक्य को — तू तो है न मेरे पास\nलगाऊँ पूर्णविराम\nया ठोक दूँ चिह्न प्रश्नवाचक ।\n\nसोचता हूँ\nन हुआ होता मैं\nतो शायद खोज पाती माँ\nअपना कोई सपना ।\nथमी न रहती सिर्फ़ चाह पर ।\nशायद न रही होती राह\nमाँ की आंखें\nनहर की ।\nयूँ ढलके न हुए होते\nबहुत उन्नत हुए होते थन माँ के भी ।\n\nया मेरा ही होना\nन हुआ होता\nलीक पर घिसटती बैलगाड़ी-सा\nजिसका कोई सपना नहीं होता ।\n\n","author":"दिविक रमेश","title":"तू तो है न मेरे पास \/ दिविक रमेश"},{"poem":"सड़कें सा‍उथ-एक्सटेंशन की हों या नोएडा की\nघूम ही नहीं बैठ भी सकतें हैं जानवर, मसलन\nगाय, बछड़े, साँड़ इत्यादि\nमौज से\nखड़ी गाड़ियों के बीच\nखाली स्थान भरो की तर्ज पर ।\n\nआज़ादी का एक अदृश्य परचम\nदेखा जा सकता है फहराता हरदम, उन पर ।\n\nपर कितने आज़ाद हैं हम, कितने नहीं\nयह सोचने की आज़ादी, सच कहना रामहेर\nक्या है भी हम जैसों के पास!\n\nकिस ख़बर पर चौंकें\nऔर किस पर नाचें\nइतना तक तो रह नहीं गया वश में, हम जैसों के!\n\nवह देखो\nहाँ, हाँ देखो\nदेख सको तो देखो\nविवश है चाँद निकलने पर दिन में\nऔर अँधेरा हावी है सूरज पर, रात का ।\nफिर भी\nकैसे हाथ में हाथ लिए चल रहे हैं दोनों\nजैसे सामान्य हो सब\nसदन के बाहर कैन्टीन के अट्टहास-सा।\nक्या हो सकती है हम जैसों की मजाल, मोहनदास!\nकि बोल सकें एक शब्द भी ख़िलाफ़, किसी ओर के भी!\n\nआओ, तुम्हीं आओ\nआओ, ज़रा पास आओ, भाई हरिदास!\nपूछ लूँ तुम्हारे ही कंधे पर रख हाथ\nबोलने को तो क्या-क्या नहीं बोल लेते हो\nबकवास तक कर लेते हो\nपर खोल पाए हो कभी अपनी जबान!\n\nदेखिए,\nमुझे कोई मुगालता नहीं है अपनी कविताई का अग्रज कबीर!\nऔर आप भी सुन लें मान्यवर रैदास!\nमैं करता हूं कन्फ़ेस\nकि सदा की तरह\nरोना ही रो रहा हूँ अपना\nऔर अपने जैसों का ।\nचाह रहा हूँ कि भड़कूँ\nऔर भड़का दूँ अपने जैसों को\nपर नहीं बटोर पा रहा हूँ हिम्मत सदा की तरह ।\nबस, देख रहा हूँ हर ओर सतर्क ।\n\nदूर-दूर तक बस, पड़े हैं सब घुटनों पर\nबीमार बैलों से मजबूर\nगोड्डी डाले ज़मीन पर ।\nसच बताना चचा लखमीचंद\nहम भी नहीं हो गए हैं क्या शातिर\nअपने शातिर नेताओं से —\nकि कहें\nपर ऐसे\nकि जैसे नहीं कहा हो कुछ भी ।\nकि गिरफ़्त में न आ सकें किसी की भी ।\nचलो\nठीक है न, प्रियवर विदर्भिया\nकम से कम\nइतरा तो सकते ही हैं न\nअपनी इस आजादी पर ।\n\n","author":"दिविक रमेश","title":"देखिए, मुझे कोई मुगालता नहीं है \/ दिविक रमेश"},{"poem":"दैत्य ने कहा — मैं घोषणा करता हूँ\nकि आज से सब स्वतंत्र हैं\nकि सब ले सकते हैं आज से\nभुनते हुए गोश्त की लाजवाब महक ।\n\nसब ख़ुश हुए क्योंकि सब को ख़ुश होना चाहिए था ।\nकितना उदार है दैत्य!\n\nदैत्य ने कहा —\nतकाजा है नैतिकता का कि नहीं भूनने चाहिए हमें दूसरों के शरीर\nवह भी महज भुनते हुए गोश्त की महक के लिए ।\n\nसबने स्वीकार किया ।\nकितना महान है दैत्य!\n\nदैत्य ने कहा —\nख़ुद को जलाकर ख़ुद की महक लेना\nकहीं बेहतर कहीं पवित्र होता है महक के लिए ।\n\nसबने माना और झोंक दिया आग में ख़ुद को ।\nकितना इंसान है दैत्य!\n\nदैत्य ने कहा —\nतुम्हें गर्व होना चाहिए ख़ुद की कुर्बानियों पर\nसब और-और भुनने लगे मारे गर्व के ।\nकितना भगवान है दैत्य!\n\nदैत्य ने कहा —\nपर इस बार ख़ुद से\nकितना लाजवाब होगा इन मूर्खों का महकता गोश्त\nआज दावत होगी दैत्यों की ।\nदैत्य हँसता रहा, हँसता रहा\n\n","author":"दिविक रमेश","title":"दैत्य ने कहा \/ दिविक रमेश"},{"poem":"(बतर्ज: न हुआ, पर न हुआ मीर का अंदाज नसीब \nजौक़ यारों ने बहुत जोर ग़ज़ल में मारा)\n\nख़बर है कि नहीं रहा एक अगला दाँत कवि त्रिलोचन का\nन हुआ पर न हुआ अफ़सोस मीर का नसीब\nसामने साक्षात् थे वासुदेव, कि न चल सका ज़ोर, यूँ मारा बहुत था ।\nभाई, बाकी तो सब सलामत हैं, बेकार था, सो गया, अफ़सोस क्या?\nसुनो, शोभा के लिए अधिक होते हैं ये अगले दाँत, और भाई\nत्रिलोचन और शोभा! ऊँह! वहाँ दिल्ली का क्या हाल है?\nसर्दियों में खासी कटखनी होती है सर्दी ।\n\nकहूँ, यूँ तो वार दूँ दुनिया की तमाम शोभा आप पर\nतो भी लगवा लें तो हर्ज ही क्या है, त्रिलोचन जी!\n\nनकली? जो मिलता है, उँह, यानी वेतन\nया तो दाँत ही लगवा लूँ या फिर भोजन जुटा लूँ, महीने-भर का।\n\nवेतन!\nपर आप तो पाते हैं प्रोफेसर का!\nऐसा,\nतो मैं चुप हूँ भाई\nत्रिलोचन भीख तो नहीं माँगेगा ।\n\nचुप ही रहा ।\nग़नीमत थी, नहीं मिली थी उपाधि उजबक की ।\n\nक्या सच में शोभा के लिए होता है अगला दाँत, महज\nऔर इसीलिए बेकार भी\nकहा, काटने के भी तो काम आता है त्रिलोचन जी!\nरहता तो काटने में सुविधा तो रही होती न?\n\nठीक कहा, त्रिलोचन हँसे — मुस्कराने की शैली में —\nतुम उजबक हो\nकाटने को चाकू होता है ।\n\nअजीब उजबक था मैं भी\nत्रिलोचन और काटना!\nआता काटना तो क्या कटे होते चिरानीपट्टी से\nक्या कटे होते हर वहाँ से\nजहाँ-जहाँ से काटा जाता रहा है उन्हें!\nनहीं जानता त्रिलोचन सहमत होते या नहीं इस बात पर\nसो सोच कर रहा गया\nऔर सपने को सपना समझ कर भूल गया\nहालाँकि निष्कर्ष मेरे हाथ था —\nत्रिलोचन और काटना!\n\n","author":"दिविक रमेश","title":"दाँत \/ दिविक रमेश"},{"poem":"नहीं जानते कैसे\nपर आ जाता है तराशना\nसमय के साथ-साथ\nहोकर शिल्पकार।\n\nदूर-दूर तक नहीं दिखतीं जहां संभावनाएं\nउन्हीं शिलाओं में\nकर लिया करते हैं अंकुरित हजारों हजार मूर्तियां जीवन्त।\n\nनहीं जानते कला है या तकाज़ा समय का\nचाहें तो उभार लिया करते हैं\nपथराए रिश्तों तक से\nमनचाही आत्मीय गतिशीलताएं।\nनिकाल लिया करते हैं जैसे\nसैंकड़ों मीठी नदियां\nमथकर समुन्द्रों का खारापन।\n\nअब तो खुल गया न रहस्य पूरा।\nरहो शिला या पत्थर\nवह दायरा तुम्हारा है\nमुझे तो तराशना है\nमानों बुरा या भला।\n\nअब तक जो कहा सिद्धांत कहो\nव्यवहार में तो\nकिसी का बाप तक नहीं कर सका ऐसा\nखासकर हम जैसों का।\nजो खुद ही बना दी गई हो वस्तु\nतराशने की\nक्या तराशेगा वह\nउगा कर भी क्या उगा लेगा वह?\nदेकर भी क्या दे देगा वह?\nडाला जाता रहेगा वह एक पिट्ठू या पिटी हुई वोट की तरह।\nऔर निकलने वाले निकलते रहेंगे\nराजा-महाराजाओं की तरह।\nसच कहा तो सुलगने क्यों लगी भाई! मतलब भाई साहब!\n\nदेखा, बात अब गद्य हो चली है।\nलौटता हूं कविता पर।\nतो कह रहा था\nसुनना जी ज़रा लगाकर ध्यान-\nज़रा गाना सामूहिक गान-\nदेता हूं टेक--\nरहो शिला या पत्थर\nवह दायरा तुम्हारा है\nहमें तो तराशना है\nमानो बुरा या भला।\n\n","author":"दिविक रमेश","title":"नहीं जानते कैसे \/ दिविक रमेश"},{"poem":"बहुत महंगा है और दकियानूसी भी\nपर खेलना चाहिए खेल पृथ्वी-पृथ्वी भी\nकभी कभार ही सही,\nकिसी न किसी अन्तराल पर।\nहिला देना चाहिए पूरी पृथ्वी को कनस्तर सा, खेल-खेल में।\nऔर कर देना चाहिए सब कुछ गड्ड मड्ड हिला-हिला कर कुछ ऐसे\nकि खो जाए तमाम निजी रिश्ते, सीमांत, दिशाएं और वह सब\nजो चिपकाए रख हमें, हमें नहीं होने देता अपने से बाहर।\n\nलगता है या लगने लगा है या फिर लगने लग जाएगा\nकि कई बार बेहतर होता है कूड़ेदान भी हमसे (और शैली है महज 'हमसे')\nकम से कम सामूहिक तो होती है सड़ांध कूड़ेदान की।\nहम तो जीते चले जाते हैं अपनी-अपनी संड़ांध में\nऔर लड़ ही नहीं युद्ध तक कर सकते हैं\nअपनी-अपनी सड़ांध की सुरक्षा में।\n\nक्या होगा उन खुशबुओं की फसलों का\nऔर क्या होगा उनका जो जुटे हैं उन्हें सींचने में, लहलहाने में।\nख़ैर है कि अभी अनशन पर नहीं बैठी हैं ये फसलें खुशबुओं की\nकि इनके पास न पता है जन्तर मन्तर का और न ही पार्लियामेंट स्ट्रीट का।\nगनीमत है अभी।\nबहुत तीखा होता हे सामूहिक खुशबुओं का सैलाब और तेज़ तर्रार भी\nफाड़ सकता हे जो नासापुटों तक को।\n\nडरातीं नहीं खुशबुएँ सड़ांध सी\nपर डरतीं भी नहीं।\nआ गईं अगर लुटाने पर\nतो नहीं रह पाएगा अछूता एक भी कोना खुशबुओं से।\nउनके पास और है भी क्या सिवा खुशबुएँ लुटाने के!\n\nबहुत कठिन होगा करना युद्ध खुशबुओं से\nबहुत कठिन होगा अगर आ गईं मोरचे पर खुशबुएँ।\n\nखुशबुएँ हमें हम से बाहर लाती हैं।\nखुशबुएँ हमसे ब्रह्माण्ड सजाती हैं।\nखुशबुएँ हमें ब्रह्माण्ड बनाती हैं।\nखुशबुएँ महज खुशबू होती हैं।\nखुशबुएँ हमें पृथ्वी-पृथ्वी का खतरनाक खेल खिलाती हैं\nऔर किसी न किसी अन्तराल पर\nहमें एकसार करती हैं, हिलाती हैं।\n\nगनीमत है कि अभी अनशन से दूर हैं हमारी खुशबुएँ।\n\n","author":"दिविक रमेश","title":"नहीं हैं अभी अनशन पर खुशियाँ \/ दिविक रमेश"},{"poem":"दरवाजा\nशायद खुला रह गया है\n\nइसी राह से\nआया होगा उड़कर\nयह खूबसूरत पंख!\n\nखिड़कियां तो सभी बंद हैं।\n\nशायद सामने वाले पेड़ पर\nकोई नया पक्षी आया है।\n\nहो सकता है\nबहुत दिनों से रह रहा हो।\n\nदरवाजा खुला हो\nतो, ज़रूरी नहीं\nअंधड़ तूफान ही\nघुस आए घर में\n\nखूबसूरत पंख भी तो\nआ सकता है\nउड़कर।\n\n","author":"दिविक रमेश","title":"पँख \/ दिविक रमेश"},{"poem":"भीड़ भी तो नहीं कह सकता इसे!\n\nमाना, न ये लाद कर लाए गए हैं ट्रकों पर\nऔर न ही आए हैं ये रेलगाड़ियों पर होकर काबिज।\nइनके हाथों में ढ़र्रेदार झंडे भी तो नहीं हैं\nजिन्हें देखने के आदी हैं हम, खासकर जन्तर-मन्तर और इंडिया गेट पर।\nछुटभैया नेता तक लापता हैं दूर दूर तक\nकैसी भीड़ है यह जहां भाषण से अधिक लावा उमड़ रहा है हर ओर से!\nपुलिस का बंदोबस्त ज़रूर वैसा ही है जैसा होता आया है अक्सर।\n\nभर ज़रूर गया है पूरा राजपथ जन सैलाब से\nतबदील हो गया हो जैसे जनपथ में\nशायद जन सैलाब ही कहना ठीक रहेगा इसे।\n\nदौड़ो दौड़ो कविताओ, कर लो दर्ज इसे\nकहीं खिसका न दिया जाए\nहर क्षण इतिहास रच रहा यह दृश्य।\n\nजितना सोचता हूं उतनी ही पड़ रही हैं माथे पर चिन्ता की रेखाएं\nउतनी ही अधूरी पड़ रही हैं संज्ञाएं\nशायद स्वयंभू जन सैलाब कहना उचित हो अधिक।\n\nक्या नहीं लग रहा कि जैसे निकल आई हों हाथों में लिए मशालें\nजुलूस निकालती तमाम कविताएं 'चांद का मुह टेढ़ा है' की\nऔर फैल गई हों सड़क से संसद तक\nजो धूमिल ही पड़ी थी अब तक।\n\nदेखो देखो\nठिठुरते कोहरे से कैसे निकल आईं हैं ये पंक्तियां\nतनी, चमकती--\n'दोस्तो एक बार\nसिर्फ एक बार\nशुरुआत\nजनपथ से भी कर देखो\nराजपथ\nखुद सुधर जाएगा।'\n\nसोच रहा हूं\nसंविधान की किस धारा में बांध कर देखूं इसे\nइस चंगुलों से मुक्त स्वयंभू जन सैलाब को!\n\nकैसा सैलाब है यह\nजहां मानो दूर दूर तक लग गया हो कर्फ्यू धर्म की दुकानों पर\nजहां मानो रसातल में भी नहीं जगह पा रही हों राजनीतियां!\nसिर खुजलाने तक का नहीं अवसर जहां मानो जातियों को राहत में!\n\nकैसा सैलाब है यह\nजिसकी प्रतीक्षा में जाने कब से खप रही थीं भयभीत, दुबकी बेऔकात कर दी गईं\nसिसकियों की आंखें\nलटक आई थीं जो बुझी लालटेनों सी अपने कोटरों पर।\n\nक्या वही तो नहीं है यह\nजिसकी प्रतीक्षा में सूख कर दरकने लगी थी उम्मीदों की पृथ्वी|\nक्या वही तो नहीं है यह\nजिसक प्रतीक्षा में खड़ा होता गया था 'क्या फर्क पड़ता है' जैसे उदास मुहावरों का साम्राज्य!\nक्या वही तो नहीं है यह\nजिसकी प्रतीक्षा में कविताएं तक छिपने लगी थीं शंकाओं और प्रश्नों के आवरणों में।\n\nशायद वही है यह\nलौटने लगी हैं मेरी आस्थाओं की लाशों में सांसें।\nअगर वही है यह\nतो मैं पूजना चाहता हूं इसे किसी अवतार की तरह।\n\n","author":"दिविक रमेश","title":"पूजना चाहता हूँ किसी अवतार की तरह \/ दिविक रमेश"},{"poem":"नहीं लिखा गया तो\nएक ओर रख दिया कागज\nबंद कर दिया ढक्कन पेन का\nऔर बैठ गया लगभग चुप\nमाथा पकड़ कर।\n\n'रूठ गए क्या?',\nआवाज आई अदृश्य\nहिलते हुए\nएक ओर रखे कागज से,\n'हमें भी तो मिलनी चाहिए न कभी छुट्टी।\nपत्नी तो नहीं हैं न हम आपकी!'\n\nबहुत देर तक सोचता रहा मैं\nसोचता रहा-\nपत्नी से क्यों की तुलना\nकविता ने?\n\nकरता रहा देर तक हट हट\nगर्दन निकाल रहे\nअपराध बोध को।\n\nखोजता रह गया कितने ही शब्द\nकुतर्कों के पक्ष में।\nबचाता रहा विचारों को\nस्त्री विमर्श से।\n\nपर कहाँ था इतना आसान निकलना\nकविता की मार से!\n\nरह गया बस दाँत निपोर कर--\nकौन समझ पाया है तुम्हें आज तक ठीक से\nकविता?\n\n'पर\nसमझना तो होगा ही न तुम्हें कवि।'\nआवाज फिर आई थी\nऔर मैं देख रहा था\nएक ओर पड़ा कागज\nफिर हिल रहा था।\n\n","author":"दिविक रमेश","title":"पत्नी तो नहीं हैं न हम आपकी \/ दिविक रमेश"},{"poem":"कितनी भी भयानक हों सूचनाएँ\nक्रूर हों कितनी भी भविष्यवाणियाँ\nघेर लिया हो चाहे कितनी ही आशंकाओं ने\nपर है अभी शेष बहुत कुछ\nबहुत कुछ\nजैसे होड़। \n\nअभी मरा नहीं है पानी\nहिल जाता है भीतर तक\nसुनते ही आग।\n\nअभी शेष है बेचैनी बीज में\nअकुला जाता है जो\nभूख के नाम से।\n\nअभी नहीं हुई चोट अकेली\nहै अभी शेष दर्द\nपड़ोसी में उसका।\n\nहैं अभी घरों के पास\nमुहावरों में\nमंडराती छतें\nहैं अभी बहुत कुछ\nबहुत कुछ है पृथ्वी पर।\n\nगीतों के पास हैं अभी वाद्ययंत्र\nवाद्ययंत्रों के पास हैं अभी सपने\nसपनों के पास हैं अभी नींदें\nनींदों के पास अभी रातें \nरातों के पास हैं अभी एकान्त\nएकान्तों के पास हैं अभी विचार\nविचारों के पास हैं अभी वृक्ष\nवृक्षों के पास हैं अभी छाहें\nछाहों के पास हैं अभी पथिक\nपथिकों के पास हैं अभी राहें\nराहों के पास हैं अभी गन्तव्य\nगन्तव्यों के पास हैं अभी क्षितिज\nक्षितिजों के पास हैं अभी आकाश\nआकाशों के पास हैं अभी शब्द\nशब्दों के पास हैं अभी कविताएँ\nकविताओं के पास हैं अभी मनुष्य\nमनुष्यों के पास है अभी पृथ्वी। \n\nहै अभी बहुत कुछ\nबहुत कुछ है पृथ्वी पर\nबहुत कुछ\nजैसे होड़।\n\n","author":"दिविक रमेश","title":"बहुत कुछ है अभी \/ दिविक रमेश"},{"poem":"पत्र भी\nएक समय के बाद\nशव से नज़र आने लगें तो क्या करें?\n\nक्या करें\nजब पत्र भी\nशव की सड़ांध से\nफेंकने लगें बदबू?\n\nक्या करें\nजब उघाड़ने लगें पत्र भी\nकुछ सड़ चुकों की\nसड़ी मानसिकताएं?\n\nक्या करें\nजब दम तोड़ दें विवश\nभले ही खूबसूरत\nअसुरक्षित प्रतीक्षाएं, पत्रों की\nऔर वह भी\nसूखती, पपड़ाती उत्सुकताओं की ज़मीन पर\nखाली खाली?\n\nमसलन\nअनुत्तरित पत्र जब\n(भले ही वे लिखे हों संपादकों, आलोचकों को)\nजमा बैठें अगर अपनी सतहों पर\nकुछ सड़े हुए अहंकार\nकुछ सड़ी हुई उपेक्षाओं की मार,\nकुछ दुराग्रह, कुछ प्रचलित भ्रष्टाचार\nतो क्या करें?\n\nक्या करता\nकौन सहता है एक समय के बाद\nशवों को घरों में?\nचढ़ाना तो पड़ता है\nमां-पिता को भी चिता पर!\n\nमैं कोई फ़रिश्ता तो नहीं था न?\n\n","author":"दिविक रमेश","title":"मैं कोई फ़रिश्ता तो नहीं था \/ दिविक रमेश"},{"poem":"बहुत नशेड़ी होकर भी\nचाह रहा था समुद्र मॆं पीता रहूँ ।\nपीता रहूँ बैठा गोवा के तट पर ।\nनशे में डूबता आदमी ही चाहता हॆ\n\nडूबता जाए पूरा ब्रह्माण्ड नशे में ।\nपास बैठा मेरा मित्र\nकर रहा था जिद\nथोड़ा और पीऊँ\n\nऔर मैंने भी कह दिया - हाँ ।\nमुझे बहुत डर लगा था\nकहीं आसपास न हो माँ\nऔर पिता की अदृश्य मौजूदगी में भी\n\nमैं अदृश्य होने लगा था ।\nमैंने कहा था - हाँ\nना ही तो सुनता आया हूँ आज तक ।\nझाड़ता ही रहा हूँ गर्द\n\nदेर से अपढ़ी किताब-सी\nयाद की । आओ\nआओ लहरो\nमेरे पास बैठो और लौट जाओ ।\n\nदुत्कारा हुआ मैं\nचाहता तो बहुत हूँ\nकि करूँ सत्कार तुम्हारा\nपर हारा हारा हारा हारा ।\nअपनी ही हाँ से हारा ।\n\n","author":"दिविक रमेश","title":"मैंने कहा - हाँ \/ दिविक रमेश"},{"poem":"माँ के पंख नहीं होते\nकुतर देते हॆं उन्हें\nहोते ही पॆदा\nखुद उसी के बच्चे ।\n\nमाँ के पंख नहीं होते ।\n- लगभग गाती और रोती थी माँ\nऎसा ही कुछ भले ही शब्द न रहे हों हूबहू\nन रहा हो लहजा भले ही हूबहू ।\n\nपर जब-जब पिटती थी माँ\nमाँ गाती थी और रोती थी\nचिपका लेती थी हमें और रोती थी\nऔर-और रोती थी जोर-जोर से भी -\n\nमाँ के पंख नहीं होते\nकुतर देते हैं उन्हें\nहोते ही पैदा\nखुद उसी के बच्चे ।\n\nमाँ के पंख नहीं होते ।\nमाँ बकती गालियाँ -\nहरामजादा मर क्यों नहीं जाता\nलुगाई पर ही चलता है जोर\n\nपड़ेंगे एक दिन कीड़े\nदेख लेना पड़ेंगे एक दिन कीड़े\nटूटेंगे हाथ-पाँव ।\nपर हमें कुछ समझ नहीं आता\n\nवहाँ कोई होता भी नहीं\nसिवाय हमारे और माँ के\nकसे हुए । तब भी माँ बकती गालियाँ\nऔर रोती और गाती-\n\nमाँ के पंख नहीं होते\nकुतर देते हॆं उन्हें\nहोते ही पॆदा\nखुद उसी के बच्चे ।\n\nमाँ के पंख नहीं होते ।\nजिनके बच्चे नहीं होते\nकि बचे हैं जिनके पंख भी ।\nक्या कहेंगी उनके बारे में\nसिमोन बुआ दादी?\n\n","author":"दिविक रमेश","title":"माँ के पँख नहीं होते \/ दिविक रमेश"},{"poem":"चाहता था आ बसे माँ भी\nयहाँ, इस शहर में।\nपर माँ चाहती थी\nआए गाँव भी थोड़ा साथ में\n\nजो न शहर को मंजूर था न मुझे ही।\nन आ सका गाँव\nन आ सकी माँ ही\nशहर में। और गाँव\n\nमैं क्या करता जाकर!\nपर देखता हूँ\nकुछ गाँव तो आज भी जरूर है\nदेह के किसी भीतरी भाग में\n\nइधर उधर छिटका, थोड़ा थोड़ा चिपका।\nमाँ आती बिना किए घोषणा\nतो थोड़ा बहुत ही सही\nगाँव तो आता ही न\n\nशहर में।\nपर कैसे आता वह खुला खुला दालान, आँगन\nजहाँ बैठ चारपाई पर माँ बतियाती है\nभीत के उस ओर खड़ी चाची से, बहुओं से।\nकरवाती है मालिश पड़ोस की रामवती से।\n\nसुस्ता लेती हैं जहाँ\nधूप का सबसे खूबसूरत रूप ओढ़कर\nकिसी लोक गीत की ओट में।\nआने को तो कहाँ आ पाती हैं\n\nवे चर्चाएँ भी जिनमें आज भी मौजूद हैं\nखेत, पैर, कुएँ और धान्ने।\nबावजूद कट जाने के कॉलोनियाँ\nखड़ी हैं जो कतार में अगले चुनाव की\n\nनियमित होने को।\nऔर वे तमाम पेड़ भी\nजिनके पास आज भी इतिहास है\nअपनी छायाओं के।\n\n","author":"दिविक रमेश","title":"माँ गाँव में है \/ दिविक रमेश"},{"poem":"मैं उठा और उठता चला गया\nजैसे कि तूफान!\nजा लगा उस सीने से\nबेहद करीबी अपने सीने से\n\nजो था ही नहीं, कहीं\nमेरे वज़ूद सा ।\nमैं शान्त हुआ और खो गया\nहालाँकि था ही क्या खोने को पर खो गया\n\nठीक बहला दिए गए किसी बच्चे की जिद-सा ।\nमैंने देखा आकाश मुझमें डूब गया था\nपूरा का पूरा ।\nमैं मारता रहा हाथ-पाँव\n\nलेता रहा आकाश हिलोरे ।\nमैं उठा और चढ़ बैठा आकाश के कंधों पर ।\nमुझे साँस मिली\nजॆसे आकाश मेरा पिता हो ।\n\nमैंने याद किया\nबहुत याद किया पृथ्वी को\nजो गायब थी मेरे पैरों से ।\nयूँ मिली ही कब थी वह ।\n\nमैंने याद किया\nमहज याद करने के लिए\nऒर लूटता रहा सुख औपचारिकता का\nऔर सताता रहा याद को, रुलाता रहा ।\n\nकितना शैतान था न मैं!\nबहुत प्यार से देखा मुझे याद ने\nलाड़ उमड़ आया था उसका\nउसने मुझे छुआ ।\n\nसामने वाले वृक्ष पर बैठी\nमेरी दिवंगत माँ\nजाने कब से निहार रही थी\nयह किस्सा । नहीं जानता\n\nमैं कब चटका और अपने से दूर हो गया\nऔर बहुत करीब अपने पास आ गया ।\nजाने क्या गुनगुनाता रहा देर तक\nबैठा अपनी टाट बिछी पृथ्वी की गोद में ।\n\nतुम कहाँ हो पृथ्वी\nकहाँ किस टहनी पर अटकी हो\nवृक्ष की! आओ और मेरे पाँवों को\nजमीन दो ओ माँ ।\n\n","author":"दिविक रमेश","title":"याद आई पृथ्वी \/ दिविक रमेश"},{"poem":"मोह तो त्यागना पड़ता है\nपुरानी से पुरानी\nपुस्तकों-पत्रिकाओं का भी\nएक उम्र होने पर!\n\nकाश\nपुस्तकें-पत्रिकाएँ भी\nजायदाद हुई होतीं\nहुई होतीं जेवरात ज़रूरी।\nहोतीं बैंक बैलेंस ही आकर्षक!\nतो मशक्कत तो न करनी पड़ती इतनी\nखोजने में इनके\nउत्तराधिकारी\nयादव जी!\n\n","author":"दिविक रमेश","title":"यादव जी ! \/ दिविक रमेश"},{"poem":"किस्सा यूं है\nकि गवाह पाण्डेय -\nऔर चौंक पाण्डेयपुर का\nरास्ता-सारनाथ\nऔर धूल से अँटा, मुश्किल से पहचान में आता 'ऑटो'\nऔर हड्डियों को संभालते-संभालते ऑटो में,\nमैं और पाण्डेय।\n\nलाज से या कहूं शर्म से गड़ी जाती सड़क।\nजगह-जगह\nफटी साड़ी से गड्ढे।\nठहरिए भी\nतनिक सब्र भी कीजिए जी\nकिस्सा भी आएगा\nबगल ही में तो है।\n\nपहले सुन तो लीजिए पेट की भी\nबिखरा जा रहा है जिसका सब-कुछ\nइधर-उधर।\nले रहा है टक्कर हमारे हौसलों से पूरी।\nहिचकोले थे कि नहीं, ले पा रहे थे सांस तक।\nदम बहुत था, पर ऑटो में\nजबकि चालक ज़रूर बिदक लेता था जब-तब।\nऔर भींच लेते थे हम अपनी-अपनी जेबें।\n\nतो किस्सा यूं है\nकि गवाह है, पाण्डेय और चौंक पाण्डेयपुर का\nकि हम दोनों\nसारनाथ से ज़्यादा राह पर थे लमही के\nऔर जा रहे थे मिलने प्रेमचन्द के पात्रों से।\nख़ैर\nपहुंचे तो अच्छा लगा सबकुछ भूल कर\nसामने था प्रेमचन्द-द्वार लमही का\nऔर थे दोनों ओर\nखड़े, कुछ बैठे भी\nपात्र प्रेमचन्द के, कुछ हांफते पर उत्सुक।\n\nथे\nकि वे भी आए थे, वहां धूल-धक्क़ड़ खाते\nहमारी ही तरह ऑटो पर, बैलगाड़ी तो कहीं दिख नहीं रही थी।\nपेट तो इनके भी रहे होंगे हमारी ही तरह\nऔर सड़कें भी शर्म की मारी।\n\nलगा\nकि न वे पहचान पा रहे थे हमें\nऔर न हम ही उन्हें शायद।\n\nसिर चढ़ कर बोल रहा था धूल का महत्व दोनों ओर ही।\nकितना एकाकार कर सकती है धूल भी\nअगर आ जाए अपने पर।\n\nजानता हूं, जानता हूं\nटिप्पणी की ज़रूरत नहीं थी न\nपर कोई विदेशी तो नहीं है न\nठेठ यहीं के है, इसी देश के\nसो टिप्पणी तो ससुर मिली ही होगी न जन्मघुट्टी में\nधरी रहती है जो ज़बान पर।\nलो फिर कर गए टिप्पणी।\n\nक्या सचमुच नहीं चाहता मन आज इतराने का देश पर!\nतो किस्सा यूं है\nकि धूल ओढ़े\nधूल बिछाए\nधूल खाए\nऔर धूल ही पेश किए एक दूसरे को\nहम\nअपनापा खोकर भी बहुत अपने दिख रहे थे एक दूसरे को।\nजितने ललकाए हम थे उतने ही तो दिख रहे थे पात्र प्रेमचन्द के भी।\n\nलगता था\nजाने कब तक की अटकी पड़ी प्रतीक्षा आंखों में\nटप-टप\nटपक पड़ी थी।\n\nसंधाए आकाश में कोई देवता नहीं था\nबस जाने कहां से आकर\nत्रिलोचन मंद-मंद मुस्कुरा रहे थे\nऔर बगल में निराला आज़ादी का गीत गुनगुना रहे थे\nजबकि नागार्जुन ढपली बजा रहे थे\nऔर शमशेर संभाल-संभाल कर फूल बरसा रहे थे।\n\nपता नहीं पाण्डेय का ध्यान तब किस ओर था\nपर इतना तय था\nकि वह उस दृश्य से महरूम रह गया था।\n\nदूर-दूर तक कहीं कोई शिकायत नहीं थी।\nधुल चुकी थीं प्रेमचन्द के पात्रों की आंखें।\nसुरसुरा कर देह\nबैलों तक ने झाड़ ली थी धूल-मिट्टी जमी कब की।\nसुध तो ली थी न किसी ने उनकी।\nकैसा लगा होगा उन्हें\nकैसा?\n\nसोचता हूं\nजैसे बहुत दिनों के बाद\nगांव लौटा हो बेटा\nबहुत दूर शहर से\nघर बना चुका है जो वहीं, हो चुका है वहीं का उसका पता।\n\nकिस्सा यूं है\nकि अब आगे और कुछ नहीं--\nहोता भी क्या-मामूली आदमियों का मामूली किस्सा!\nकि मुझे याद हो आया था\nजर्मनी का न्यूरमबर्ग शहर\nकि शहर के स्टेशन के बाहर का चौराहा\nकि चौराहे की सड़क के एक ओर खड़ा लेखक\nऔर दूसरी ओर पिद्दी बना राजकुमार\nऔर उसको डांटता हुआ एक नन्हा बालक तना\nऔर उसकी बेकरी-मां, यानी पात्र लेखक के।\n\nबस न वहां अंटा था लेखक धूल से\nऔर न ही पात्र उसके।\nऔर देखिए न\nदर्शक भी नहीं।\n\nतो किस्सा यूं है\nकि वह किस्सा ही क्या\nजो चलता न रहे।\n\nतो चलते है।\n\n","author":"दिविक रमेश","title":"वह क़िस्सा ही क्या जो चलता नहीं रहे \/ दिविक रमेश"},{"poem":"बहुत भयभीत कर सकता है\nएक अकेला-सा शब्द\nअकेला।\nशक्ति का जर्रा-जर्रा निकाल कर तन से\nझुका सकता है कितनी ही शक्तियों के सामने\nघेर सकता है कितने ही भयों से घिरी घटनाओं से\nजिन्हें अभी होना था।\n\nअकेला आदमी अगर हो जाए अकेला अपने से भी\nतो बहुत तकलीफ़ देता है यह शब्द अकेला।\nगा उठता है कवि\nअकेला हूं अकेले रहा नहीं जाता\nतड़फ उठता है आदमी\nअपने द्वीप से अकेलेपन के खौफ पर।\n\nपर नहीं रह पाता हावी देर तक अगर कुरेद लिया जाए थोड़ा।\n\nचलता है जब आदमी अकेला\nतो नहीं होता इतना भी अकेला\nथोड़ा घर भी होता है उसके साथ\nहोता है थोड़ा आसपास भी\nचलता है जो\nबिन थके\nबीहडों में भी साथ-साथ।\n\nएक राह भी होती है जुडी पांवों से\nबिछी पीछे\nअर्जित कर आए हैं जिसे खुद पांव अपने।\n\nअकेले आदमी के पास\nहो सकती हैं थोड़ी प्रार्थनाएं भी स्वरचित\nशायद सबसे ज्यादा।\n\nहो सकती हैं थोड़ी चुनौतियां भी\nचुनौतियों से लबालब।\nबहुत कुछ हो सकता है अकेले आदमी के पास\nहो सकते हैं कुछ चित्र\nजिन्हें वह चाहता रहा है देखना,\nहो सकते हैं कुछ अनुभव\nजिन्हें वह चाहता रहा है जीना,\nकुछ रंग भी हो सकते हैं\nजिन्हें वह चाहता रहा है भरना,\nबांस-बुरास में उगती हरी पत्तियों से\nएहसास भी हो सकते हैं तनिक\nजिनसे वह चाहता रहा है चौंकना।\n\nक्या नहीं हो सकता अकेले आदमी के पास\nबहुत कुछ हो सकता है, बहुत कुछ ऐसा\nजैसा सोच भी नहीं सकता\nअकेला होने से पहले अकेला आदमी।\n\nजब भी नहीं होने दिया अकेला\nअकेले आदमी ने खुद को\nशक्तियां झुकी हैं।\n\nएक शक्ति भी हो सकता है अकेला कर दिया गया आदमी।\n\n","author":"दिविक रमेश","title":"शक्ति भी है अकेला आदमी \/ दिविक रमेश"},{"poem":"छुइए\nमगर हौले से\nकि यह कविता\nशमशेर की है ।\n\nऔर यह जो\nएक-आध पाँखुरी\nबिखरी\nसी\nपड़ी\nहै\nन?\n\nइसे भी\nन हिलाना ।\n\nबहुत मुमकिन है\nकिसी मूड में\nशमशेर ने ही\nइसे ऐसे रक्खा हो ।\n\nदरअसल\nशरीर र्में जैसे\nहर चीज़ अपनी जगह है\nशमशेर की कविता है ।\n\nदेखो\nशब्द समझ\nकहीं पाँव न रख देना\nअभी गीली है\nजैसे आँगन\nमाँ ने माटी से\nअभी-अभी लीपा है\nशमशेर की कविता है।\n\n","author":"दिविक रमेश","title":"शमशेर की कविता \/ दिविक रमेश"},{"poem":"जितना जाना है तुम्हारे बारे में\nकि पढ़ा है जितना धर्म-ग्रंथों में\nवह तो इज़ाजत नहीं देता तुम्हें कि दिखो ऐसे\nजैसे दिखे 2011 के ढहते-चरमराते जापान में।\n\nतुम इंसान तो नहीं ही कहे गए हो न\nकि मान लूं कोई क्रूर आतंकवादी हो तुम,\nज़ालिम और स्वार्थी\nकि प्रार्थनाओं के बावजूद नहीं पसीजता जिनका दिल।\n\nमैं खारिज़ करता हूं उठाकर हाथ ऊपर\nइस कहे को कि भय बिनु होय न प्रीति\nजो जुमला है महज सत्ता भोगियों का|\nऔर कैसे मान लूं न्याय भी जब सुनवाई का विधान ही हो गायब।\nइंसानों की दुनिया में तो धौंस होती है यह, महज धौंस\nऔर अक्सर डरे हुए इंसानों का हथियार होता है यह कहा\nजिन्हें न खुद पर विश्वास होता है और न प्रार्थनाओं पर\nबस होती है तो एक बौखलाहट\nचूल से डिगे-डगमगाते अपने अस्तित्व की।\n\nपर तुम्हें तो इंसान नहीं ही कहा गया है न!\n\nभूल भी तो नहीं कह सकता इसे तुम्हारी\nन ही हादसा।\nन भूल होती है बार-बार\nन हादसे ही।\n\nसुनी हैं, पढ़ी भी हैं तुम्हारे रुतबों की कहानियां\nपाप पर पुण्य की विजय को ही बताया गया है न\nमचाई गई तबाहियों का अर्थ।\n\nपर जहां होता ही नहीं प्रश्न तक पाप या पुण्य का\nवहां?\n\nदेखिए\nकम से कम 'आपसे' नहीं है अपेक्षा कुतर्क की\nआपके नुमाइंदों की सी।\nकृपया रहने ही दीजिए यह पिछले-अगले जन्म की बात\nकुतर्क के दायरों में ही।\nक्षमाप्रार्थी हूं।\n\nडिगने लगा हूं मैं।\nकब तक बने रहना चाहोगे कमजोरी\nकब तक बनाए रखना चाहोगे कमजोर, इंसानों को\nकब तक दिखाते रहोगे भय मौत का\nलंगड़ी-लूली ज़िन्दगी का--\nकब तक?\n\nसच तो यह है\nकि शर्म आई थी मुझे कि भक्त हूं मैं ऐसे ईश्वर का!\nजैसे शर्म आती हे मुझे घोटालों पर घोटाले देखकर\nअपने देश में\nकि प्रजा हूं मैं ऐसी सत्ता का।\nकि जहां चुल्लू भर पानी के लिए भी\nदेनी पड़ती है रिश्वत\nया बैठानी होती है जुगाड़ सिफारिश की।\n\nआई थी, खूब आई थी शर्म मुझे ईश्वर\nकि भक्त हूं मैं ऐसे ईश्वर का\nक्योंकि मान नहीं पाया हूं इंसान तुम्हें\nअभी तक\nइस धरती का।\nऔर शायद यही बचाव भी है तुम्हारा अब तक।\n\n","author":"दिविक रमेश","title":"शर्म आती है कि... \/ दिविक रमेश"},{"poem":"सोचता हूँ\nन होतीं अगर खड़ी ये संबंधों की दीवारें मेरी हिमायत में\nतो झड़ चुके होते तमाम-तमाम संबोधन कभी के\nढह ही चुका होता कब का घर बावजूद मजबूत नींवों के ।\n\nमिस्सर जी बताएँ आप ही\nचढ़ लेते ही बिटिया के डिब्बे में\nक्यों हो जाती है रेल की रेल अपनी-सी\nकैसा तो डूब लेता है रोआँ-रोआँ प्रार्थनाओं के सुरक्षा कवच में ।\nअरे भाई बैठे तो होंगे न तनिक कभी रूख की छाँह में\nख़ासकर पसीना-पसीना हो चुकी राह को निचोड़ने\nस्वार्थ कहूँ तो क्या भूल पाए कभी छाँह या बिरछ को?\n\nनहीं जानता कौन रचता है ये सम्बन्ध\nपर होते हैं बहुत ख़ूबसूरत\nअच्छी भूख से ।\n\nध्यान कर रामेश्वर सेतु का\nमिल कर करें प्रार्थना\nकि एक पुल बना रहे\nहमारे संबंधों के बीच सदा ।\n\nएक आँसू जब गिरता है टूटकर आँख से\nज़रूर तलाशता है एक ज़मीन अपनी\nबेरुखा होकर भी\nचाहे वह हथेली ही क्यों न हो किसी की\nजिसे अपना होते देर नहीं लगती ।\n\nमिस्सर जी बतावें आप ही\nजुड़ता तो काँच का गिलास भी नहीं टूटकर\nपर गिरते हैं जब हम\nएक दूसरे के संबंधों की आँख से\nतो जुड़ भी पाते हैं कभी मुड़कर ।\n\nये संबंध ही हैं न जो नहीं थकते कभी रूखाली पर\nये संबंध ही हैं न जो लबालब भरा रखते हैं सूखी नहरों तक को\nसपनों के आब से ।\n\nये संबंध ही हैं न जो भूतों और आत्माओं तक का करते हैं सृजन\nये संबंध ही हैं न जिन्होंने पुजवाया है नदियों, पहाड़ों और समुद्रों को,\nप्राण दिए हैं जिन्होंने पत्थरों, शिलाओं को ।\nये संबंध ही हैं न जिन्होंने बँधवाई हैं शाखाओं पर गाँठें,\nचढवाए हैं जनेऊ पीपल पर ।\n\nमिस्सर जी बतावें ज़रा आप ही\nकौन हैं हम और आप ही\nचोट हमें लगती है और दर्द आपको\nयह ससुर संबंध नहीं तो और क्या है मिस्सर जी ।\n\n","author":"दिविक रमेश","title":"सम्बन्ध \/ दिविक रमेश"},{"poem":"समझ\nथी भी कहाँ सुरताल की।\nमैंने तो मिला लिया था\nस्वरों में स्वर\nयूँ ही।\n\nयूँ ही\nगाता रहा पगडंडियों से खेतों तक\nखेतों से\nखलिहानों तक।\n\nबस गाता रहा\nआकाश, धरती, सब कुछ\nकहाँ मालूम था मुझे\nसंगीत\nयूं बन जाता है आदमी।\n\n","author":"दिविक रमेश","title":"सुरताल \/ दिविक रमेश"},{"poem":"पड़ोस में ही रहती हैं सलमा चाची और\nचाची की जुबान में\nतीन-तीन\nसांडनी-सी बेटियाँ।\n\nसलमा चाची\nहमने तो सुना नहीं --\nकभी याद भी करती हों अपने खसम को\nया मुँहजली सौत को।\n\nपड़ोस में ही रहती हैं सलमा चाची\nपार्क के उस नुक्कड़ वाली झोंपड़ी में।\nतीन-तीन बेटियाँ हैं सांड़नी-सी\nसलमा चाची की छाती पर\nसलमा चाची ना औलादी नहीं हैं\nआस-औलाद वालों की दिक्कत जानती हैं।\n\n'सलमा चाची, ओ सलमा चाची!\nअरी, इस नाड़े को तो संभाल\nदेख तो\nकैसा टांग बरोबर निकला\nलटक रहा है।\nनाड़े को भी\nक्या जिंदगी समझ लिया है\nजो यूं इतनी लापरवाही से घिसटने दे रही है जमीन पर।\n\nठहर तो जनमजले\nनाड़े के पीछे पड़ा रहता है जब देखो\nले ठूंस लिया नाड़ा, अब बोल हरामी।'\n\n'क्या बोलूं चाची\nतू नहीं समझेगी\nनाड़ा ही संभाला है न?\nकौन किसका प्रतीक है नाड़े और जिन्दगी में\nतू नहीं समझेगी।\n\nखैर, छोड़! और सुना\nतेरी हुकटी\nठंडी तो नहीं पड़ गयी जवानी-सी।\nअरी, कभी-कभार\nहमें भी घूंट भर लेन दिया कर।'\n\n'मैं सब समझूं हूं तेरी बात\nकमबख्त\nबूढ़ी हो गयी हूं\nपर तू छेड़ने से बाज नहीं आता।'\n\n'हां चाची, कैसे आऊं बाज तुझे छेड़ने से\nतुझे छेड़ता हूं\nतो लगता है\nकोई न कोई मकसद है अभी\nजिन्दगी का।\nपर चाची\nतू समझे भी तो।\nइतने रंगों को घोलते-घोलते भी\nतुझे कभी दीखा है\nकि जिन्दगी का भी एक रंग होता है।\nसफेद-स्याह रंग ही तो नहीं होता न\nजिन्दगी का।\nइन बुढ़ा गए हाथों से\nजब तू फटकारती है न\nरंग चढ़े कपड़ों को\nतो मुझे भोत-भोत आस बंधती है\nलगता है\nतेरे पास भी\nकोई आवाज है।'\n\n","author":"दिविक रमेश","title":"सलमा चाची \/ दिविक रमेश"},{"poem":"हैरान थी हिन्दी\n\nउतनी ही सकुचाई\nलजाई\nसहमी-सहमी-सी\nखड़ी थी\nसाहब के कमरे के बाहर\nइजाज़त माँगती\nमाँगती दुआ\nपी०ए० साहब की\nतनिक निग़ाह की ।\n\nहैरान थी हिन्दी\nआज भी आना पड़ा था उसे\nलटक कर\nखचाखच भरी\nसरकारी बस के पायदान पर\nसंभाल-संभाल कर\nअपनी इज़्ज़त का आँचल\n\nहैरान थी हिन्दी\nआज भी नहीं जा रहा था\nकिसी का ध्यान\nउसकी जींस पर\nचश्मे\nऔर नए पर्स पर\n\nमैंने पूछा\nयह क्या माजरा है हिन्दी\n\nसोचा था\nइंग्लैंड\nऔर फिर अमरीका से लौट कर\nसाहिब बन जाऊँगी\nऔर अपने देश के\nहर साहब से\nआँखें मिला पाऊँगी ।\n\nक्या मालूम था\nअमरीका रिटर्न होकर भी\nबसों\nऔर साहब के द्वार पर\nबस धक्के ही खाऊँगी ।\n\nहिन्दी!\nअब जाने भी दो\nछोड़ो भी गम\nइतनी बार बन कर उल्लू अब तो समझो\nकि तुम जिनकी हो\nउनकी तो रहोगी ही न\nउनके मान से ही\nक्यों नहीं कर लेती सब्र\nयह क्या कम है\nकि तुम्हारी बदौलत\nकितनों ने ही\nकर ली होगी सैर\nइंग्लैंड और अमरीका तक की ।\n\nआप तो नहीं दिखे?\n\nपहाड़-सा टूट पड़ा\nयह प्रश्न\nमेरी हीन भावना पर ।\n\nजिससे बचना चाहता था\nवही हुआ ।\nसंकट में था\n\nकैसे बताता\nकि न्यूयार्क क्या\nमैं तो नागपुर तक नहीं बुलाया गया था\nकैसे बताता\nन्यौता तो क्या\nमेरे नाम पर तो\nसूची से पहले भी ज़िक्र तक नहीं होता\n\nकैसे बताता\nकि उबरने को अपनी झेंप से\nअपनी इज़्ज़त को\n'नहीं मैं नहीं जा सका' की झूठी थेगली से\nढँकता आ रहा हूँ।\nअच्छा है\nशायद समझ लिया है\nमेरी अन्तरात्मा की झेंप को\nहिन्दी ने ।\nआख़िर उसकी\nझेंप के सामने\nमेरी झेंप तो\nतिनका भी नहीं थी\n\nबोली -\nभाई,\nसमझते हो न मेरी पीर\n\nहाँ, बहिन!\nयूं ही थोड़े कहा है किसी ने\nजा के पाँव न फटी बिवाई\nवो क्या जाने पीर पराई\nऔर लौट चले थे\nहम भाई बहिन\nबिना और अफ़सोस किए\nअपने-अपने\nडेरे।\n\n","author":"दिविक रमेश","title":"हैरान थी हिन्दी \/ दिविक रमेश"}]
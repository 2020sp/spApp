[{"poem":"मेरी कोशिश है कि-\nनदी का बहना मुझमें हो।\n\nतट से सटे कछार घने हों,\nजगह-जगह पर घाट बने हों,\n\nटीलों पर मन्दिर हों जिनमें-\nस्वर के विविध वितान तने हों;\n\nमीड़-मूर्च्छनाओं का-\nउठना-गिरना मुझमें हो।\n\nजो भी प्यास पकड़ ले कगरी,\nभर ले जाए ख़ाली गगरी,\nछूकर तीर उदास न लौटॆं-\nहिरन कि गाय कि बाघ कि बकरी,\n\nमच्छ मगर घड़ियाल-\nसभी का रहना मुझमें हो।\n\nमैं न रुकूँ संग्रह के घर में,\nधार रहे मेरे तेवर में,\nमेरा बदन काटकर नहरें-\nले जाएँ पानी ऊपर में;\nजहाँ कहीं हो,\nबंजरपन का मरना मुझमें हो।\n\n","author":"शिव बहादुर सिंह भदौरिया","title":"नदी का बहना मुझमें हो \/ शिव बहादुर सिंह भदौरिया"},{"poem":"सूख रहे धान और पोखर का जल,\nचलो पिया गुहराएँ बादल-बादल।\n\nलदे कहाँ नीम्बू या फालसे, करौंदे,\nबये ने बनाए हैं कहाँ-कहाँ घरौंदे,\nपपिहे ने रचे कहाँ-\nगीत के महल,\nग़ज़ल कहाँ कह पाए ताल में कँवल ।\n\nपौधों की कजराई, धूप ले गई\nरात भी उमंगों के रूप ले गई;\nद्वारे पुरवाई\nखटकाती साँकल\nआई है लेने कंगन या पायल।\n\nइन्द्र को मनाएंगे टुटकों के बल,\nरात धरे निर्वसना जोतेंगी हल;\nदे जाना\nतन-मन से होके निर्मल,\nकोंछ भरा चबेना औ' लोटे भर जल।\n\n","author":"शिव बहादुर सिंह भदौरिया","title":"सूखे का गीत \/ शिव बहादुर सिंह भदौरिया"},{"poem":"जीकर देख लिया\nजीने में\nकितना मरना पड़ता है\n\nअपनी शर्तों पर जीने की\nएक चाह सबमें रहती है\nकिन्तु ज़िन्दगी अनुबंधों के\nअनचाहे आश्रय गहती है\n\nक्या-क्या कहना\nक्या-क्या सुनना\nक्या-क्या करना पड़ता है\n\nसमझोतों की सुइयाँ मिलतीं\nधन के धागे भी मिल जाते\nसंबंधों के फटे वस्त्र तो\nसिलने को हैं सिल भी जाते\n\nसीवन,\nकौन कहाँ कब उधड़े\nइतना डरना पड़ता है\n\nमेरी कौन बिसात यहाँ तो\nसंन्यासी भी साँसत ढोते\nलाख अपरिग्रह के दर्पण हों\nसंग्रह के प्रतिबिंब संजोते\n\nकुटिया में\nकौपीन कमंडल\nकुछ तो धरना पड़ता है\n\n","author":"शिव बहादुर सिंह भदौरिया","title":"जीकर देख लिया \/ शिव बहादुर सिंह भदौरिया"},{"poem":"पुरखा पथ से\nपहिये रथ से\nमोड़ रहा है गाँव\n\nपूरे घर में\nईटें-पत्थर\nधीरे-धीरे\nछानी-छप्पर\nछोड़ रहा है गाँव\n\nढीले होते\nकसते-कसते\nपक्के घर में\nकच्चे रिश्ते\nजोड़ रहा है गाँव\n\nइससे उसको\nउसको इससे\nऔर न जाने\nकिसको किससे\nतोड़ रहा है गाँव\n\nगरमी हो बरखा\nया जाड़ा\nसबके आँगन\nएक अखाड़ा\nगोड़ रहा है गाँव\n\n","author":"शिव बहादुर सिंह भदौरिया","title":"पक्के घर में कच्चे रिश्ते \/ शिव बहादुर सिंह भदौरिया"},{"poem":"लोकरीति की\nपगरैतिन वह\nअजिया की खमसार कहाँ है\n\nहँसी ठहाके\nबोल बतकही\nसुन लेते थी\nकही अनकही-\nवही भेंट अँकवार कहाँ है\n\nलौंग सुपारी\nपानों वाली\nढोल मंजीरे\nगानों वाली\nलय की लोक विहार कहाँ है\n\nबाल खींचते\nअल्हड़ नाती\nपोपले मुँह\nआशीष लुटाती\nममता की पुचकार कहाँ है\n\n","author":"शिव बहादुर सिंह भदौरिया","title":"बदले सन्दर्भ \/ शिव बहादुर सिंह भदौरिया"},{"poem":"बैठ लें\nकुछ देर, आओ\nझील तट पत्थर-शिला पर\n\nलहर कितना तोड़ती है\nलहर कितना जोड़ती है\n\nदेख लें\nकुछ देर, आओ\nपाँव पानी में हिलाकर\n\nमौन कितना तोड़ता है\nमौन कितना जोड़ता है\n\nतौल लें\nऔकात अपनी\nदृष्टियों को फिर मिलाकर\n\n","author":"शिव बहादुर सिंह भदौरिया","title":"बैठ लें कुछ देर आओ \/ शिव बहादुर सिंह भदौरिया"},{"poem":"सीधी -\nसादी पगडंडी पर \nटेढ़ी चाल जमाने की ।\n\nएक हक़ीक़त मेरे आगे \nजिसकी शक्ल कसाई-सी \nएक हक़ीक़त पीछे भी है \nब्रूटस की परछाईं-सी\n\nऐसे में भी \nबड़ी तबीयत \nमीठे सुर में गाने की ।\n\nजिस पर चढ़ता जाता हूँ \nहै पेड़ एक थर्राहट का \nहाथों तक आ पहुँचा सब कुछ \nभीतर की गर्माहट का \n\n\nजितना ख़तरा \nउतनी ख़ुशबू \nअपने सही ठिकाने की ।\n\n","author":"शिव बहादुर सिंह भदौरिया","title":"टेढ़ी चाल जमाने की \/ शिव बहादुर सिंह भदौरिया"},{"poem":"आमों के शीश-\nमौर बाँधने लगा फागुन ।\n\nशून्य की शिलाओं से-\nटकराकर ऊब गई,\nरंगहीन चाह\nनए रंगों में डूब गई,\nकोई मन-\nवृंदावन,\nकहाँ तक पढ़े निर्गुन ।\n\nखेतों से-\nफिर फैली वासंती बाँहें,\nगोपियाँ सुगंधों की,\nरोक रही राहें,\nदेखो भ्रमरावलियाँ -\nकौन-सी\nबजाएँ धुन ।\n\nबाँसों वाली छाया\nदेहरी बुहार गई,\nमुट्ठी भर धूल, हवा,\nकपड़ों पर मार गई,\nमौसम में-\nअपना घर भूलने लगे पाहुन ।\n\n","author":"शिव बहादुर सिंह भदौरिया","title":"शीश-मौर बाँधने लगा फागुन \/ शिव बहादुर सिंह भदौरिया"},{"poem":"दूधिया चाँदनी फिर आई ।\nमेरी पिछली यात्राओं के\nकुछ भूले चित्र-\nउठा लाई ।\n\nमैं मुड़ा अनेक घुमावों पर,\nराहें हावी थीं पाँवों पर,\nफिर खनका आज यहाँ कंगन,\nनिर्व्याख्या है मन के कंपन,\nकिन संदर्भों की कथा-\nकाँपते तरू-पातों ने दुहराई ।\n\nजादू-सा दिखे जुन्हैया में\nसपने बरसें अँगनैया में,\nत्रिभुवन की श्री मेरे आँगन-\nज्यों सागर लहरे नैया में,\nनैया भी\nसाथ खिवैया के\nछिन डूब गई, छिन उतराई ।\n\nसुन पड़ते शब्द बहावों के,\nदो पाल दिख रहे नावों के,\nधारा में बह-बहकर आते-\nटूटे रथ किन्हीं अभावों के,\nमेरी बाँहें\nतट-सी फैलीं,\nनदियाँ-सी कोई हहराई ।\n\n","author":"शिव बहादुर सिंह भदौरिया","title":"दूधिया चाँदनी फिर आई \/ शिव बहादुर सिंह भदौरिया"},{"poem":"सूखा पत्ता भी \nछोड़ना नहीं चाहे \nखजूर देह।\n\n","author":"शिव बहादुर सिंह भदौरिया","title":"हाइकु \/ शिव बहादुर सिंह भदौरिया"}]
[{"poem":"जैसे सूखा ताल बचा रहे या कुछ कंकड़ या कुछ काई\nजैसे धूल भरे मेले में चलने लगे साथ तन्हाई,\nतेरे बिन मेरे होने का मतलब कुछ-कुछ ऐसा ही है\nजैसे सिफ़रों की क़तार बाक़ी हर जाए बिन इकाई ।\n\nजैसे ध्रुवतारा बेबस हो, स्याही सागर में घुल जाए\nजैसे बरसों बाद मिली चिट्ठी भी बिना पढ़े धुल जाए,\nतेरे बिन मेरे होने का मतलब कुछ-कुछ ऐसा ही है\nजैसे लावारिस बच्चे की आधी रात नींद खुल जाए ।\n\nजैसे निर्णय कर लेने पर मन में एक द्विधा रह जाए\nजैसे बचपन की क़िताब में कोई फूल मुँदा रह जाए,\nमेरे मन पर तेरी यादें अब भी कुछ ऐसे अँकित हैं\nजैसे खँडहर पर शासक का शासन-काल खुदा रह जाए ।\n\n","author":"रमेश गौड़","title":"तेरे बिन \/ रमेश गौड़"}]
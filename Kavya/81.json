[{"poem":"परंपरा को अंधी लाठी से मत पीटो\nउसमें बहुत कुछ है\nजो जीवित है\nजीवन दायक है\nजैसे भी हो\nध्वंस से बचा रखने लायक है\n\nपानी का छिछला होकर\nसमतल में दौड़ना\nयह क्रांति का नाम  है\nलेकिन घाट बांध कर\nपानी को गहरा बनाना\nयह परम्परा का नाम है\n\nपरम्परा और क्रांति में\nसंघर्ष चलने दो\nआग लगी है, तो\nसूखी डालों को जलने दो\n\nमगर जो डालें\nआज भी हरी हैं\nउन पर तो तरस खाओ\nमेरी एक बात तुम मान लो\n\nलोगों की आस्था के आधार \nटुट जाते है\nउखड़े हुए पेड़ो के समान\nवे अपनी जड़ों से छूट जाते है\n\nपरम्परा जब लुप्त होती है\nसभ्यता अकेलेपन के\nदर्द मे मरती है\nकलमें लगना जानते हो\nतो जरुर लगाओ\nमगर ऐसी कि फलो में\nअपनी मिट्टी का स्वाद रहे\n\nऔर ये बात याद रहे\nपरम्परा चीनी नहीं मधु है\nवह न तो हिन्दू है, ना मुस्लिम\n\n","author":"रामधारी सिंह \"दिनकर\"","title":"परंपरा \/ रामधारी सिंह \"दिनकर\""},{"poem":"सलिल कण हूँ, या पारावार हूँ मैं\nस्वयं छाया, स्वयं आधार हूँ मैं\nबँधा हूँ, स्वपन हूँ, लघु वृत हूँ मैं\nनहीं तो व्योम का विस्तार हूँ मैं\n\nसमाना चाहता है, जो बीन उर में\nविकल उस शुन्य की झनंकार हूँ मैं\nभटकता खोजता हूँ, ज्योति तम में\nसुना है ज्योति का आगार हूँ मैं\n\nजिसे निशि खोजती तारे जलाकर\nउसीका कर रहा अभिसार हूँ मैं\nजनम कर मर चुका सौ बार लेकिन\nअगम का पा सका क्या पार हूँ मैं\n\nकली की पंखुडीं पर ओस-कण में\nरंगीले स्वपन का संसार हूँ मैं\nमुझे क्या आज ही या कल झरुँ मैं\nसुमन हूँ, एक लघु उपहार हूँ मैं\n\nमधुर जीवन हुआ कुछ प्राण! जब से\nलगा ढोने व्यथा का भार हूँ मैं\nरुंदन अनमोल धन कवि का, इसी से\nपिरोता आँसुओं का हार हूँ मैं\n\nमुझे क्या गर्व हो अपनी विभा का\nचिता का धूलिकण हूँ, क्षार हूँ मैं\nपता मेरा तुझे मिट्टी कहेगी\nसमा जिस्में चुका सौ बार हूँ मैं\n\nन देंखे विश्व, पर मुझको घृणा से\nमनुज हूँ, सृष्टि का श्रृंगार हूँ मैं\nपुजारिन, धुलि से मुझको उठा ले\nतुम्हारे देवता का हार हूँ मैं\n\nसुनुँ क्या सिंधु, मैं गर्जन तुम्हारा\nस्वयं युग-धर्म की हुँकार हूँ मैं\nकठिन निर्घोष हूँ भीषण अशनि का\nप्रलय-गांडीव की टंकार हूँ मैं\n\nदबी सी आग हूँ भीषण क्षुधा का\nदलित का मौन हाहाकार हूँ मैं\nसजग संसार, तू निज को सम्हाले\nप्रलय का क्षुब्ध पारावार हूँ मैं\n\nबंधा तुफान हूँ, चलना मना है\nबँधी उद्याम निर्झर-धार हूँ मैं\nकहूँ क्या कौन हूँ, क्या आग मेरी\nबँधी है लेखनी, लाचार हूँ मैं।।\n\n","author":"रामधारी सिंह \"दिनकर\"","title":"परिचय \/ रामधारी सिंह \"दिनकर\""},{"poem":"यह कैसी चांदनी अम के मलिन तमिस्र गगन में\nकूक रही क्यों नियति व्यंग से इस गोधूलि-लगन में?\n\nमरघट में तू साज रही दिल्ली कैसे श्रृंगार?\nयह बहार का स्वांग अरी इस उजड़े चमन में!\n\nइस उजाड़ निर्जन खंडहर में\nछिन्न-भिन्न उजड़े इस घर मे\n\nतुझे रूप सजाने की सूझी\nइस सत्यानाश प्रहर में!\n\nडाल-डाल पर छेड़ रही कोयल मर्सिया-तराना,\nऔर तुझे सूझा इस दम ही उत्सव हाय, मनाना;\n\nहम धोते हैं घाव इधर सतलज के शीतल जल से,\nउधर तुझे भाता है इनपर नमक हाय, छिड़काना!\n\nमहल कहां बस, हमें सहारा\nकेवल फ़ूस-फ़ास, तॄणदल का;\n\nअन्न नहीं, अवलम्ब प्राण का\nगम, आँसू या गंगाजल का;\n\n","author":"रामधारी सिंह \"दिनकर\"","title":"दिल्ली (कविता) \/ रामधारी सिंह \"दिनकर\""},{"poem":"मत छुओ इस झील को। \nकंकड़ी मारो नहीं, \nपत्तियाँ डारो नहीं, \nफूल मत बोरो। \nऔर कागज की तरी इसमें नहीं छोड़ो। \n\nखेल में तुमको पुलक-उन्मेष होता है, \nलहर बनने में सलिल को क्लेश होता है।\n\n","author":"रामधारी सिंह \"दिनकर\"","title":"झील \/ रामधारी सिंह \"दिनकर\""},{"poem":"मैं झरोखा हूँ। \nकि जिसकी टेक लेकर \nविश्व की हर चीज बाहर झाँकती है। \n\nपर, नहीं मुझ पर, \nझुका है विश्व तो उस जिन्दगी पर \nजो मुझे छूकर सरकती जा रही है।\n\nजो घटित होता है, यहाँ से दूर है। \nजो घटित होता, यहाँ से पास है। \n\nकौन है अज्ञात? किसको जानता हूँ?\n\nऔर की क्या बात?\nकवि तो अपना भी नहीं है।\n\n","author":"रामधारी सिंह \"दिनकर\"","title":"वातायन \/ रामधारी सिंह \"दिनकर\""},{"poem":"बहुत दूर पर \nअट्टहास कर \nसागर हँसता है। \nदशन फेन के, \nअधर व्योम के। \n\nऐसे में सुन्दरी! बेचने तू क्या निकली है, \nअस्त-व्यस्त, झेलती हवाओं के झकोर\nसुकुमार वक्ष के फूलों पर?\n\nसरकार! \nऔर कुछ नहीं, \nबेचती हूँ समुद्र का पानी। \nतेरे तन की श्यामता नील दर्पण-सी है, \nश्यामे! तूने शोणित में है क्या मिला लिया?\n\nसरकार! \nऔर कुछ नहीं, \nरक्त में है समुद्र का पानी। \n\nमाँ! ये तो खारे आँसू हैं, \nये तुझको मिले कहाँ से?\n\n","author":"रामधारी सिंह \"दिनकर\"","title":"समुद्र का पानी \/ रामधारी सिंह \"दिनकर\""},{"poem":"वर्षों तक वन में घूम-घूम,\nबाधा-विघ्नों को चूम-चूम,\nसह धूप-घाम, पानी-पत्थर,\nपांडव आये कुछ और निखर।\nसौभाग्य न सब दिन सोता है,\nदेखें, आगे क्या होता है।\n\nमैत्री की राह बताने को,\nसबको सुमार्ग पर लाने को,\nदुर्योधन को समझाने को,\nभीषण विध्वंस बचाने को,\nभगवान् हस्तिनापुर आये,\nपांडव का संदेशा लाये।\n\n‘दो न्याय अगर तो आधा दो,\nपर, इसमें भी यदि बाधा हो,\nतो दे दो केवल पाँच ग्राम,\nरक्खो अपनी धरती तमाम।\nहम वहीं खुशी से खायेंगे,\nपरिजन पर असि न उठायेंगे!\n\nदुर्योधन वह भी दे ना सका,\nआशिष समाज की ले न सका,\nउलटे, हरि को बाँधने चला,\nजो था असाध्य, साधने चला।\nजब नाश मनुज पर छाता है,\nपहले विवेक मर जाता है।\n\nहरि ने भीषण हुंकार किया,\nअपना स्वरूप-विस्तार किया,\nडगमग-डगमग दिग्गज डोले,\nभगवान् कुपित होकर बोले-\n‘जंजीर बढ़ा कर साध मुझे,\nहाँ, हाँ दुर्योधन! बाँध मुझे।\n\nयह देख, गगन मुझमें लय है,\nयह देख, पवन मुझमें लय है,\nमुझमें विलीन झंकार सकल,\nमुझमें लय है संसार सकल।\nअमरत्व फूलता है मुझमें,\nसंहार झूलता है मुझमें।\n\n‘उदयाचल मेरा दीप्त भाल,\nभूमंडल वक्षस्थल विशाल,\nभुज परिधि-बन्ध को घेरे हैं,\nमैनाक-मेरु पग मेरे हैं।\nदिपते जो ग्रह नक्षत्र निकर,\nसब हैं मेरे मुख के अन्दर।\n\n‘दृग हों तो दृश्य अकाण्ड देख,\nमुझमें सारा ब्रह्माण्ड देख,\nचर-अचर जीव, जग, क्षर-अक्षर,\nनश्वर मनुष्य सुरजाति अमर।\nशत कोटि सूर्य, शत कोटि चन्द्र,\nशत कोटि सरित, सर, सिन्धु मन्द्र।\n\n‘शत कोटि विष्णु, ब्रह्मा, महेश,\nशत कोटि विष्णु जलपति, धनेश,\nशत कोटि रुद्र, शत कोटि काल,\nशत कोटि दण्डधर लोकपाल।\nजञ्जीर बढ़ाकर साध इन्हें,\nहाँ-हाँ दुर्योधन! बाँध इन्हें।\n\n‘भूलोक, अतल, पाताल देख,\nगत और अनागत काल देख,\nयह देख जगत का आदि-सृजन,\nयह देख, महाभारत का रण,\nमृतकों से पटी हुई भू है,\nपहचान, इसमें कहाँ तू है।\n\n‘अम्बर में कुन्तल-जाल देख,\nपद के नीचे पाताल देख,\nमुट्ठी में तीनों काल देख,\nमेरा स्वरूप विकराल देख।\nसब जन्म मुझी से पाते हैं,\nफिर लौट मुझी में आते हैं।\n\n‘जिह्वा से कढ़ती ज्वाल सघन,\nसाँसों में पाता जन्म पवन,\nपड़ जाती मेरी दृष्टि जिधर,\nहँसने लगती है सृष्टि उधर!\nमैं जभी मूँदता हूँ लोचन,\nछा जाता चारों ओर मरण।\n\n‘बाँधने मुझे तो आया है,\nजंजीर बड़ी क्या लाया है?\nयदि मुझे बाँधना चाहे मन,\nपहले तो बाँध अनन्त गगन।\nसूने को साध न सकता है,\nवह मुझे बाँध कब सकता है?\n\n‘हित-वचन नहीं तूने माना,\nमैत्री का मूल्य न पहचाना,\nतो ले, मैं भी अब जाता हूँ,\nअन्तिम संकल्प सुनाता हूँ।\nयाचना नहीं, अब रण होगा,\nजीवन-जय या कि मरण होगा।\n\n‘टकरायेंगे नक्षत्र-निकर,\nबरसेगी भू पर वह्नि प्रखर,\nफण शेषनाग का डोलेगा,\nविकराल काल मुँह खोलेगा।\nदुर्योधन! रण ऐसा होगा।\nफिर कभी नहीं जैसा होगा।\n\n‘भाई पर भाई टूटेंगे,\nविष-बाण बूँद-से छूटेंगे,\nवायस-श्रृगाल सुख लूटेंगे,\nसौभाग्य मनुज के फूटेंगे।\nआखिर तू भूशायी होगा,\nहिंसा का पर, दायी होगा।’\n\nथी सभा सन्न, सब लोग डरे,\nचुप थे या थे बेहोश पड़े।\nकेवल दो नर ना अघाते थे,\nधृतराष्ट्र-विदुर सुख पाते थे।\nकर जोड़ खड़े प्रमुदित,\nनिर्भय, दोनों पुकारते थे ‘जय-जय’!\n\n","author":"रामधारी सिंह \"दिनकर\"","title":"कृष्ण की चेतावनी \/ रामधारी सिंह \"दिनकर\""},{"poem":"नमो, नमो, नमो...\n\nनमो स्वतंत्र भारत की ध्वजा, नमो, नमो!\nनमो नगाधिराज-शृंग की विहारिणी!\nनमो अनंत सौख्य-शक्ति-शील-धारिणी!\nप्रणय-प्रसारिणी, नमो अरिष्ट-वारिणी!\nनमो मनुष्य की शुभेषणा-प्रचारिणी!\nनवीन सूर्य की नई प्रभा, नमो, नमो!\nनमो स्वतंत्र भारत की ध्वजा, नमो, नमो!\n\nहम न किसी का चाहते तनिक, अहित, अपकार\nप्रेमी सकल जहान का भारतवर्ष उदार\nसत्य न्याय के हेतु, फहर फहर ओ केतु\nहम विरचेंगे देश-देश के बीच मिलन का सेतु\nपवित्र सौम्य, शांति की शिखा, नमो, नमो!\nनमो स्वतंत्र भारत की ध्वजा, नमो, नमो!\n\nतार-तार में हैं गुंथा ध्वजे, तुम्हारा त्याग\nदहक रही है आज भी, तुम में बलि की आग\nसेवक सैन्य कठोर, हम चालीस करोड़\nकौन देख सकता कुभाव से ध्वजे, तुम्हारी ओर\nकरते तव जय गान, वीर हुए बलिदान\nअंगारों पर चला तुम्हें ले सारा हिन्दुस्तान!\nप्रताप की विभा, कृषानुजा, नमो, नमो!\n\nनमो स्वतंत्र भारत की ध्वजा, नमो, नमो!\n\n","author":"रामधारी सिंह \"दिनकर\"","title":"ध्वज-वंदना \/ रामधारी सिंह \"दिनकर\""},{"poem":"धुँधली हुईं दिशाएँ, छाने लगा कुहासा, \nकुचली हुई शिखा से आने लगा धुआँ-सा। \nकोई मुझे बता दे, क्या आज हो रहा है; \nमुँह को छिपा तिमिर में क्यों तेज रो रहा है? \nदाता, पुकार मेरी, संदीप्ति को जिला दे, \nबुझती हुई शिखा को संजीवनी पिला दे। \nप्यारे स्वदेश के हित अंगार माँगता हूँ। \nचढ़ती जवानियों का श्रृंगार मांगता हूँ।  \n\nबेचैन हैं हवाएँ, सब ओर बेकली है, \nकोई नहीं बताता, किश्ती किधर चली है? \nमँझधार है, भँवर है या पास है किनारा? \nयह नाश आ रहा या सौभाग्य का सितारा? \nआकाश पर अनल से लिख दे अदृष्ट मेरा, \nभगवान, इस तरी को भरमा न दे अँधेरा। \nतम-बेधिनी किरण का संधान माँगता हूँ। \nध्रुव की कठिन घड़ी में पहचान माँगता हूँ।  \n\nआगे पहाड़ को पा धारा रुकी हुई है, \nबल-पुँज केसरी की ग्रीवा झुकी हुई है, \nअग्निस्फुलिंग रज का, बुझ ढेर हो रहा है, \nहै रो रही जवानी, अन्धेर हो रहा है। \nनिर्वाक है हिमालय, गंगा डरी हुई है। \nनिस्तब्धता निशा की दिन में भरी हुई है। \nपंचास्य-नाद भीषण, विकराल माँगता हूँ। \nजड़ता-विनाश को फिर भूचाल माँगता हूँ।  \n\nमन की बँधी उमंगें असहाय जल रही हैं, \nअरमान-आरज़ू की लाशें निकल रही हैं। \nभीगी-खुली पलों में रातें गुज़ारते हैं, \nसोती वसुन्धरा जब तुझको पुकारते हैं। \nइनके लिये कहीं से निर्भीक तेज ला दे, \nपिघले हुए अनल का इनको अमृत पिला दे। \nउन्माद, बेकली का उत्थान माँगता हूँ। \nविस्फोट माँगता हूँ, तूफान माँगता हूँ।  \n\nआँसू-भरे दृगों में चिनगारियाँ सजा दे, \nमेरे श्मशान में आ श्रृंगी जरा बजा दे; \nफिर एक तीर सीनों के आर-पार कर दे, \nहिमशीत प्राण में फिर अंगार स्वच्छ भर दे। \nआमर्ष को जगाने वाली शिखा नई दे, \nअनुभूतियाँ हृदय में दाता, अनलमयी दे। \nविष का सदा लहू में संचार माँगता हूँ। \nबेचैन ज़िन्दगी का मैं प्यार माँगता हूँ।  \n\nठहरी हुई तरी को ठोकर लगा चला दे, \nजो राह हो हमारी उसपर दिया जला दे। \nगति में प्रभंजनों का आवेग फिर सबल दे। \nइस जाँच की घड़ी में निष्ठा कड़ी, अचल दे। \nहम दे चुके लहू हैं, तू देवता विभा दे, \nअपने अनल-विशिख से आकाश जगमगा दे। \nप्यारे स्वदेश के हित वरदान माँगता हूँ, \nतेरी दया विपद् में भगवान, माँगता हूँ।   \n\nरचनाकाल: १९४३\n\n","author":"रामधारी सिंह \"दिनकर\"","title":"आग की भीख \/ रामधारी सिंह \"दिनकर\""},{"poem":"माथे में सेंदूर पर छोटी\nदो बिंदी चमचम-सी, \nपपनी पर आँसू की बूँदें \nमोती-सी, शबनम-सी। \nलदी हुई कलियों में मादक \nटहनी एक नरम-सी, \nयौवन की विनती-सी भोली,\nगुमसुम खड़ी शरम-सी।  \nपीला चीर, कोर में जिसके \nचकमक गोटा-जाली, \nचली पिया के गांव उमर के \nसोलह फूलों वाली। \nपी चुपके आनंद, उदासी \nभरे सजल चितवन में, \nआँसू में भींगी माया \nचुपचाप खड़ी आंगन में।  \nआँखों में दे आँख हेरती \nहैं उसको जब सखियाँ, \nमुस्की आ जाती मुख पर,\nहँस देती रोती अँखियाँ। \nपर, समेट लेती शरमाकर \nबिखरी-सी मुस्कान, \nमिट्टी उकसाने लगती है \nअपराधिनी-समान।  \nभींग रहा मीठी उमंग से \nदिल का कोना-कोना, \nभीतर-भीतर हँसी देख लो,\nबाहर-बाहर रोना। \nतू वह, जो झुरमुट पर आयी\nहँसती कनक-कली-सी, \nतू वह, जो फूटी शराब की \nनिर्झरिणी पतली-सी।  \nतू वह, रचकर जिसे प्रकृति \nने अपना किया सिंगार, \nतू वह जो धूसर में आयी \nसुबज रंग की धार। \nमां की ढीठ दुलार! पिता की \nओ लजवंती भोली, \nले जायेगी हिय की मणि को \nअभी पिया की डोली।  \nकहो, कौन होगी इस घर की \nतब शीतल उजियारी? \nकिसे देख हँस-हँस कर \nफूलेगी सरसों की क्यारी? \nवृक्ष रीझ कर किसे करेंगे \nपहला फल अर्पण-सा? \nझुकते किसको देख पोखरा \nचमकेगा दर्पण-सा?  \nकिसके बाल ओज भर देंगे \nखुलकर मंद पवन में? \nपड़ जायेगी जान देखकर \nकिसको चंद्र-किरन में? \nमहँ-महँ कर मंजरी गले से \nमिल किसको चूमेगी? \nकौन खेत में खड़ी फ़सल \nकी देवी-सी झूमेगी?  \nबनी फिरेगी कौन बोलती \nप्रतिमा हरियाली की? \nकौन रूह होगी इस धरती \nफल-फूलों वाली की? \nहँसकर हृदय पहन लेता जब \nकठिन प्रेम-ज़ंजीर, \nखुलकर तब बजते न सुहागिन, \nपाँवों के मंजीर।  \nघड़ी गिनी जाती तब निशिदिन \nउँगली की पोरों पर, \nप्रिय की याद झूलती है \nसाँसों के हिंडोरों पर। \nपलती है दिल का रस पीकर \nसबसे प्यारी पीर, \nबनती है बिगड़ती रहती \nपुतली में तस्वीर।  \nपड़ जाता चस्का जब मोहक \nप्रेम-सुधा पीने का, \nसारा स्वाद बदल जाता है \nदुनिया में जीने का। \nमंगलमय हो पंथ सुहागिन, \nयह मेरा वरदान; \nहरसिंगार की टहनी-से \nफूलें तेरे अरमान।  \nजगे हृदय को शीतल करने-\nवाली मीठी पीर, \nनिज को डुबो सके निज में, \nमन हो इतना गंभीर। \nछाया करती रहे सदा \nतुझको सुहाग की छाँह, \nसुख-दुख में ग्रीवा के नीचे \nरहे पिया की बाँह।  \nपल-पल मंगल-लग्न, ज़िंदगी \nके दिन-दिन त्यौहार, \nउर का प्रेम फूटकर हो \nआँचल में उजली धार।  \n\n\n","author":"रामधारी सिंह \"दिनकर\"","title":"बालिका से वधू \/ रामधारी सिंह \"दिनकर\""},{"poem":"माया के मोहक वन की क्या कहूँ कहानी परदेशी?\nभय है, सुन कर हँस दोगे मेरी नादानी परदेशी!\nसृजन-बीच संहार छिपा, कैसे बतलाऊं परदेशी?\nसरल कंठ से विषम राग मैं कैसे गाऊँ परदेशी?\n\nएक बात है सत्य कि झर जाते हैं खिलकर फूल यहाँ,\nजो अनुकूल वही बन जता दुर्दिन में प्रतिकूल यहाँ।\nमैत्री के शीतल कानन में छिपा कपट का शूल यहाँ,\nकितने कीटों से सेवित है मानवता का मूल यहाँ?\nइस उपवन की पगडण्डी पर बचकर जाना परदेशी।\nयहाँ मेनका की चितवन पर मत ललचाना परदेशी!\nजगती में मादकता देखी, लेकिन अक्षय तत्त्व नहीं,\nआकर्षण में तृप्ति उर सुन्दरता में अमरत्व नहीं।\nयहाँ प्रेम में मिली विकलता, जीवन में परितोष नहीं,\nबाल-युवतियों के आलिंगन में पाया संतोष नहीं।\nहमें प्रतीक्षा में न तृप्ति की मिली निशानी परदेशी!\nमाया के मोहक वन की क्या कहूँ कहानी परदेशी?\n\nमहाप्रलय की ओर सभी को इस मरू में चलते देखा,\nकिस से लिपट जुडाता? सबको ज्वाला में जलते देखा।\nअंतिम बार चिता-दीपक में जीवन को बलते देखा;\nचलत समय सिकंदर -से विजयी को कर मलते देखा।\n\nसबने देकर प्राण मौत की कीमत जानी परदेशी।\nमाया के मोहक वन की क्या कहूँ कहानी परदेशी?\nरोते जग की अनित्यता पर सभी विश्व को छोड़ चले,\nकुछ तो चढ़े चिता के रथ पर, कुछ क़ब्रों की ओर चले।\n\nरुके न पल-भर मित्र, पुत्र माता से नाता तोड़ चले,\nलैला रोती रही किन्तु, कितने मजनू मुँह मोड़ चले।\n\nजीवन का मधुमय उल्लास,\nऔ' यौवन का हास विलास,\nरूप-राशि का यह अभिमान,\nएक स्वप्न है, स्वप्न अजान।\nमिटता लोचन -राग यहाँ पर,\nमुरझाती सुन्दरता प्यारी,\nएक-एक कर उजड़ रही है\nहरी-भरी कुसुमों की क्यारी।\nमैं ना रुकूंगा इस भूतल पर\nजीवन, यौवन, प्रेम गंवाकर;\nवायु, उड़ाकर ले चल मुझको\nजहाँ-कहीं इस जग से बाहर\n\nमरते कोमल वत्स यहाँ, बचती ना जवानी परदेशी!\nमाया के मोहक वन की क्या कहूँ कहानी परदेशी?\n\n","author":"रामधारी सिंह \"दिनकर\"","title":"परदेशी \/ रामधारी सिंह \"दिनकर\""},{"poem":"मैं चरणॊं से लिपट रहा था, सिर से मुझे लगाया क्यों?\nपूजा का साहित्य पुजारी पर इस भाँति चढ़ाया क्यों?\n\nगंधहीन बन-कुसुम-स्तुति में अलि का आज गान कैसा?\nमन्दिर-पथ पर बिछी धूलि की पूजा का विधान कैसा?\n\nकहूँ, या कि रो दूँ कहते, मैं कैसे समय बिताता हूँ;\nबाँध रही मस्ती को अपना बंधन दुदृढ़ बनाता हूँ।\n\nऎसी आग मिली उमंग की ख़ुद ही चिता जलाता हूँ\nकिसी तरह छींटों से उभरा ज्वाला मुखी दबाता हूँ।\n\nद्वार कंठ का बन्द, गूँजता हृदय प्रलय-हुँकारों से,\nपड़ा भाग्य का भार काटता हूँ कदली तलवारों से।\n\nविस्मय है, निर्बन्ध कीर को यह बन्धन कैसे भाया?\nचारा था चुगना तोते को, भाग्य यहाँ तक ले आया।\n\nऔ' बंधन भी मिला लौह का, सोने की कड़ियाँ न मिलीं;\nबन्दी-गृह में अन बहलाता, ऎसी भी घड़ियाँ न मिलीं।\n\nआँखों को है शौक़ प्रलय का, कैसे उसे बुलाऊँ मैं?\nघेर रहे सन्तरी, बताओ अब कैसे चिल्लाऊँ मैं?\n\nफिर-फिर कसता हूँ कड़ियाँ, फिर-फिर होती कसमस जारी;\nफिर-फिर राख डालता हूँ, फिर-फिर हँसती है चिनगारी।\n\nटूट नहीं सकता ज्वाला से, जलतों का अनुराग सखे!\nपिला-पिला कर ख़ून हृदय का पाल रहा हूँ आग सखे!\n\n(यह कविता सन 1934 में लिखी गई थी, जब दिनकर जी सरकारी नौकरी में थे। राष्ट्रीय-क्रान्तिकारी कविता लिखने के कारण अंग्रेज़ी सरकार बार-बार उनका तबादला कर देती थी। हालाँकि सरकारी नौकरी उन्हें पसन्द नहीं थी। सन‌ 1935 में बनारसी दास चतुर्वेदी को लिखे पत्र में उन्होंने इसकी चर्चा की है- \"इस एक वर्ष की अवधि में सरकारी नौकरी या गुलामी की वेदना इस तीव्रता से कभी नहीं चुभी थी।\" लेकिन नौकरी कवि की मज़बूरी थी। अपने बड़े और संयुक्त परिवार में सर्वधिक शिक्षित होने के कारण सबकी आजीविका की ज़िम्मेदारी इन्हीं के कन्धों पर थी। बहरहाल सन 1934 में 'एक पत्र' शीर्षक से प्रकाशित यह कविता उनके अब तक छपे-अनछपे संकलनों में संग्रहीत नहीं है। महत्त्वपूर्ण बात यह है- यह कविता पटना से निकलने वाली एक साप्ताहिक पत्रिका 'नवशक्ति' में प्रकाशित हुई थी। पश्चिमी सिंहभूम, झारखण्ड, के कविता कोश के सहयोगी \nरवि रंजन ने पत्रिका की वह दुर्लभ प्रति खोज कर इसे हिन्दी संसार को उपलब्ध कराया है। इस पत्रिका के यशस्वी सम्पादक श्री देवव्रत थे जो कभी गणेश शंकर विद्यार्थी के साथ 'प्रताप' के सम्पादक मंडल में थे।)\n\n","author":"रामधारी सिंह \"दिनकर\"","title":"एक पत्र \/ रामधारी सिंह \"दिनकर\""},{"poem":"बरसों बाद मिले तुम हमको आओ जरा बिचारें,\nआज क्या है कि देख कौम को गम है।\nकौम-कौम का शोर मचा है, किन्तु कहो असल में\nकौन मर्द है जिसे कौम की सच्ची लगी लगन है?\nभूखे, अपढ़, नग्न बच्चे क्या नहीं तुम्हारे घर में?\nकहता धनी कुबेर किन्तु क्या आती तुम्हें शरम है?\nआग लगे उस धन में जो दुखियों के काम न आए,\nलाख लानत जिनका, फटता नही मरम है।\nदुह-दुह कर जाति गाय की निजतन धन तुम पा लो\nदो बूँद आँसू न उनको यह भी कोई धरम है?\nदेख रही है राह कौम अपने वैभव वालों की\nमगर फिकर क्या, उन्हें सोच तो अपन ही हरदम है?\nहँसते हैं सब लोग जिन्हें गैरत हो वे सरमायें\nयह महफ़िल कहने वालों को बड़ा भारी विभ्रम है।\nसेवा व्रत शूल का पथ है गद्दी नहीं कुसुम की!\nघर बैठो चुपचाप नहीं जो इस पर चलने का दम है।\n\n(सन 1938 में पटना में अखिल भारतीय ब्रह्मर्षि महासम्मेलन क आयोजन किया गया था जिसमें काशी नरेश विभूति नारायण सिंह, सर गणेश दत्त, बाबू रज्जनधारी सिंह आदि गणमान्य लोग मौज़ूद थे। दिनकर जी ने उस महाजाति सम्मेलन के लिए यह कविता लिख भेजी थी जिसे उसमें स्वागत-गान के रूप में पढ़ा गया था। कविता कोश के सहयोगी पश्चिमी सिंहभूम, झारखण्ड के निवासी श्री रवि रंजन ने बाबू रज्जनधारी सिंह के गाँव 'भरतपुरा' में बने उनके निजी पुस्तकालय से यह कविता उनकी नोटबुक से ढूँढ निकाली है। इस कविता का कोई शीर्षक नहीं दिया गया है।)\n\n","author":"रामधारी सिंह \"दिनकर\"","title":"एक विलुप्त कविता \/ रामधारी सिंह \"दिनकर\""},{"poem":"देश में जिधर भी जाता हूँ,\nउधर ही एक आह्वान सुनता हूँ\n\"जड़ता को तोड़ने के लिए\nभूकम्प लाओ ।\nघुप्प अँधेरे में फिर\nअपनी मशाल जलाओ ।\nपूरे पहाड़ हथेली पर उठाकर\nपवनकुमार के समान तरजो ।\nकोई तूफ़ान उठाने को\nकवि, गरजो, गरजो, गरजो!\"\n\nसोचता हूँ, मैं कब गरजा था?\nजिसे लोग मेरा गर्जन समझते हैं,\nवह असल में गाँधी का था,\nउस गाँधी का था, जिस ने हमें जन्म दिया था ।\n\nतब भी हम ने गाँधी के\nतूफ़ान को ही देखा,\nगाँधी को नहीं ।\n\nवे तूफ़ान और गर्जन के\nपीछे बसते थे ।\nसच तो यह है\nकि अपनी लीला में\nतूफ़ान और गर्जन को\nशामिल होते देख\nवे हँसते थे ।\n\nतूफ़ान मोटी नहीं,\nमहीन आवाज़ से उठता है ।\nवह आवाज़\nजो मोम के दीप के समान\nएकान्त में जलती है,\nऔर बाज नहीं,\nकबूतर के चाल से चलती है ।\n\nगाँधी तूफ़ान के पिता\nऔर बाजों के भी बाज थे ।\nक्योंकि वे नीरवताकी आवाज थे।\n\n","author":"रामधारी सिंह \"दिनकर\"","title":"गाँधी \/ रामधारी सिंह \"दिनकर\""},{"poem":"यह प्रदीप जो दीख रहा है झिलमिल दूर नहीं है\nथक कर बैठ गये क्या भाई मन्जिल दूर नहीं है\n\nचिन्गारी बन गयी लहू की बून्द गिरी जो पग से\nचमक रहे पीछे मुड देखो चरण-चिनह जगमग से\nशुरू हुई आराध्य भूमि यह क्लांत नहीं रे राही;\nऔर नहीं तो पाँव लगे हैं क्यों पड़ने डगमग से\nबाकी होश तभी तक, जब तक जलता तूर नहीं है\nथक कर बैठ गये क्या भाई मन्जिल दूर नहीं है\n\nअपनी हड्डी की मशाल से हृदय चीरते तम का,\nसारी रात चले तुम दुख झेलते कुलिश निर्मम का।\nएक खेप है शेष, किसी विध पार उसे कर जाओ;\nवह देखो, उस पार चमकता है मन्दिर प्रियतम का।\nआकर इतना पास फिरे, वह सच्चा शूर नहीं है;\nथककर बैठ गये क्या भाई! मंज़िल दूर नहीं है।\n\nदिशा दीप्त हो उठी प्राप्त कर पुण्य-प्रकाश तुम्हारा,\nलिखा जा चुका अनल-अक्षरों में इतिहास तुम्हारा।\nजिस मिट्टी ने लहू पिया, वह फूल खिलाएगी ही,\nअम्बर पर घन बन छाएगा ही उच्छ्वास तुम्हारा।\nऔर अधिक ले जाँच, देवता इतना क्रूर नहीं है।\nथककर बैठ गये क्या भाई! मंज़िल दूर नहीं है।\n\n","author":"रामधारी सिंह \"दिनकर\"","title":"आशा का दीपक \/ रामधारी सिंह \"दिनकर\""},{"poem":"जला अस्थियाँ बारी-बारी\nचिटकाई जिनमें चिंगारी,\nजो चढ़ गये पुण्यवेदी पर\nलिए बिना गर्दन का मोल\nकलम, आज उनकी जय बोल।\n\nजो अगणित लघु दीप हमारे\nतूफानों में एक किनारे,\nजल-जलाकर बुझ गए किसी दिन\nमाँगा नहीं स्नेह मुँह खोल\nकलम, आज उनकी जय बोल।\n\nपीकर जिनकी लाल शिखाएँ\nउगल रही सौ लपट दिशाएं,\nजिनके सिंहनाद से सहमी\nधरती रही अभी तक डोल\nकलम, आज उनकी जय बोल।\n\nअंधा चकाचौंध का मारा\nक्या जाने इतिहास बेचारा,\nसाखी हैं उनकी महिमा के\nसूर्य चन्द्र भूगोल खगोल\nकलम, आज उनकी जय बोल।\n\n","author":"रामधारी सिंह \"दिनकर\"","title":"कलम, आज उनकी जय बोल \/ रामधारी सिंह \"दिनकर\""},{"poem":"क्षमा, दया, तप, त्याग, मनोबल\nसबका लिया सहारा\nपर नर व्याघ्र सुयोधन तुमसे\nकहो, कहाँ, कब हारा?\n\nक्षमाशील हो रिपु-समक्ष\nतुम हुये विनत जितना ही\nदुष्ट कौरवों ने तुमको\nकायर समझा उतना ही।\n\nअत्याचार सहन करने का\nकुफल यही होता है\nपौरुष का आतंक मनुज\nकोमल होकर खोता है।\n\nक्षमा शोभती उस भुजंग को\nजिसके पास गरल हो\nउसको क्या जो दंतहीन\nविषरहित, विनीत, सरल हो।\n\nतीन दिवस तक पंथ मांगते\nरघुपति सिन्धु किनारे,\nबैठे पढ़ते रहे छन्द\nअनुनय के प्यारे-प्यारे।\n\nउत्तर में जब एक नाद भी\nउठा नहीं सागर से\nउठी अधीर धधक पौरुष की\nआग राम के शर से।\n\nसिन्धु देह धर त्राहि-त्राहि\nकरता आ गिरा शरण में\nचरण पूज दासता ग्रहण की\nबँधा मूढ़ बन्धन में।\n\nसच पूछो, तो शर में ही\nबसती है दीप्ति विनय की\nसन्धि-वचन संपूज्य उसी का\nजिसमें शक्ति विजय की।\n\nसहनशीलता, क्षमा, दया को\nतभी पूजता जग है\nबल का दर्प चमकता उसके\nपीछे जब जगमग है।\n\n","author":"रामधारी सिंह \"दिनकर\"","title":"शक्ति और क्षमा \/ रामधारी सिंह \"दिनकर\""},{"poem":"\nतुझको या तेरे नदीश, गिरि, वन को नमन करूँ, मैं? \nमेरे प्यारे देश! देह या मन को नमन करूँ मैं? \nकिसको नमन करूँ मैं भारत! किसको नमन करूँ मैं? \n\nभू के मानचित्र पर अंकित त्रिभुज, यही क्या तू है? \nनर के नभश्चरण की दृढ़ कल्पना नहीं क्या तू है?\nभेदों का ज्ञाता, निगूढ़ताओं का चिर ज्ञानी है, \nमेरे प्यारे देश! नहीं तू पत्थर है, पानी है।\nजड़ताओं में छिपे किसी चेतन को नमन करूँ मैं? \n\nभारत नहीं स्थान का वाचक, गुण विशेष नर का है,\nएक देश का नहीं, शील यह भूमंडल भर का है ।\nजहाँ कहीं एकता अखंडित, जहाँ प्रेम का स्वर है, \nदेश-देश में वहाँ खड़ा भारत जीवित भास्कर है ।\nनिखिल विश्व को जन्मभूमि-वंदन को नमन करूँ मैं? \n\nखंडित है यह मही शैल से, सरिता से सागर से, \nपर, जब भी दो हाथ निकल मिलते आ द्वीपांतर से, \nतब खाई को पाट शून्य में महामोद मचता है, \nदो द्वीपों के बीच सेतु यह भारत ही रचता है।\nमंगलमय यह महासेतु-बंधन को नमन करूँ मैं? \n\nदो हृदय के तार जहाँ भी जो जन जोड़ रहे हैं, \nमित्र-भाव की ओर विश्व की गति को मोड़ रहे हैं, \nघोल रहे हैं जो जीवन-सरिता में प्रेम-रसायन, \nखोर रहे हैं देश-देश के बीच मुँदे वातायन।\nआत्मबंधु कहकर ऐसे जन-जन को नमन करूँ मैं? \n\nउठे जहाँ भी घोष शांति का, भारत, स्वर तेरा है, \nधर्म-दीप हो जिसके भी कर में वह नर तेरा है, \nतेरा है वह वीर, सत्य पर जो अड़ने आता है, \nकिसी न्याय के लिए प्राण अर्पित करने जाता है।\nमानवता के इस ललाट-वंदन को नमन करूँ मैं? \n\n","author":"रामधारी सिंह \"दिनकर\"","title":"नमन करूँ मैं \/ रामधारी सिंह \"दिनकर\""},{"poem":"गीत, अगीत, कौन सुंदर है?\nगाकर गीत विरह की तटिनी\nवेगवती बहती जाती है,\nदिल हलका कर लेने को\nउपलों से कुछ कहती जाती है।\nतट पर एक गुलाब सोचता,\n\"देते स्‍वर यदि मुझे विधाता,\nअपने पतझर के सपनों का\nमैं भी जग को गीत सुनाता।\"\nगा-गाकर बह रही निर्झरी,\nपाटल मूक खड़ा तट पर है।\nगीत, अगीत, कौन सुंदर है?\nबैठा शुक उस घनी डाल पर\nजो खोंते पर छाया देती।\nपंख फुला नीचे खोंते में\nशुकी बैठ अंडे है सेती।\nगाता शुक जब किरण वसंती\nछूती अंग पर्ण से छनकर।\nकिंतु, शुकी के गीत उमड़कर\nरह जाते स्‍नेह में सनकर।\nगूँज रहा शुक का स्‍वर वन में,\nफूला मग्‍न शुकी का पर है।\nगीत, अगीत, कौन सुंदर है?\nदो प्रेमी हैं यहाँ, एक जब\nबड़े साँझ आल्‍हा गाता है,\nपहला स्‍वर उसकी राधा को\nघर से यहाँ खींच लाता है।\nचोरी-चोरी खड़ी नीम की\nछाया में छिपकर सुनती है,\n'हुई न क्‍यों मैं कड़ी गीत की\nबिधना', यों मन में गुनती है।\nवह गाता, पर किसी वेग से\nफूल रहा इसका अंतर है।\nगीत, अगीत, कौन सुन्‍दर है?\n\n","author":"रामधारी सिंह \"दिनकर\"","title":"गीत-अगीत \/ रामधारी सिंह \"दिनकर\""},{"poem":"पर्वत पर, शायद, वृक्ष न कोई शेष बचा,\nधरती पर, शायद, शेष बची है नहीं घास;\nउड़ गया भाप बनकर सरिताओं का पानी,\nबाकी न सितारे बचे चाँद के आस-पास ।\n\nक्या कहा कि मैं घनघोर निराशावादी हूँ?\nतब तुम्हीं टटोलो हृदय देश का, और कहो,\nलोगों के दिल में कहीं अश्रु क्या बाकी है?\nबोलो, बोलो, विस्मय में यों मत मौन रहो ।\n\n","author":"रामधारी सिंह \"दिनकर\"","title":"निराशावादी \/ रामधारी सिंह \"दिनकर\""},{"poem":"रात यों कहने लगा मुझसे गगन का चाँद, \nआदमी भी क्या अनोखा जीव होता है! \nउलझनें अपनी बनाकर आप ही फँसता, \nऔर फिर बेचैन हो जगता, न सोता है।  \n\nजानता है तू कि मैं कितना पुराना हूँ? \nमैं चुका हूँ देख मनु को जनमते-मरते; \nऔर लाखों बार तुझ-से पागलों को भी \nचाँदनी में बैठ स्वप्नों पर सही करते।  \n\nआदमी का स्वप्न? है वह बुलबुला जल का;\nआज उठता और कल फिर फूट जाता है;\nकिन्तु, फिर भी धन्य; ठहरा आदमी ही तो? \nबुलबुलों से खेलता, कविता बनाता है।  \n\nमैं न बोला, किन्तु, मेरी रागिनी बोली, \nदेख फिर से, चाँद! मुझको जानता है तू? \nस्वप्न मेरे बुलबुले हैं? है यही पानी? \nआग को भी क्या नहीं पहचानता है तू?\n\nमैं न वह जो स्वप्न पर केवल सही करते, \nआग में उसको गला लोहा बनाती हूँ, \nऔर उस पर नींव रखती हूँ नये घर की, \nइस तरह दीवार फौलादी उठाती हूँ।  \n\nमनु नहीं, मनु-पुत्र है यह सामने, जिसकी \nकल्पना की जीभ में भी धार होती है, \nवाण ही होते विचारों के नहीं केवल, \nस्वप्न के भी हाथ में तलवार होती है।  \n\nस्वर्ग के सम्राट को जाकर खबर कर दे,\n\"रोज ही आकाश चढ़ते जा रहे हैं वे, \nरोकिये, जैसे बने इन स्वप्नवालों को, \nस्वर्ग की ही ओर बढ़ते आ रहे हैं वे।\"  \n\nरचनाकाल: १९४६\n\n","author":"रामधारी सिंह \"दिनकर\"","title":"रात यों कहने लगा मुझसे गगन का चाँद \/ रामधारी सिंह \"दिनकर\""},{"poem":"ढीली करो धनुष की डोरी, तरकस का कस खोलो ,\nकिसने कहा, युद्ध की वेला चली गयी, शांति से बोलो?\nकिसने कहा, और मत वेधो ह्रदय वह्रि  के शर से,\nभरो भुवन का अंग कुंकुम से, कुसुम से, केसर से?\n\nकुंकुम? लेपूं किसे? सुनाऊँ किसको कोमल गान?\nतड़प रहा आँखों के आगे भूखा हिन्दुस्तान ।\n\nफूलों के रंगीन लहर पर ओ उतरनेवाले!\nओ रेशमी नगर के वासी! ओ छवि के मतवाले!\nसकल देश में हालाहल है, दिल्ली में हाला है,\nदिल्ली में रौशनी, शेष भारत में अंधियाला है ।\n\nमखमल के पर्दों के बाहर, फूलों के उस पार,\nज्यों का त्यों है खड़ा, आज भी मरघट-सा संसार ।\n\nवह संसार जहाँ तक पहुँची अब तक नहीं किरण है \nजहाँ क्षितिज है शून्य, अभी तक अंबर तिमिर वरण है \nदेख जहाँ का दृश्य आज भी अन्त:स्थल हिलता है \nमाँ को लज्ज वसन और शिशु को न क्षीर मिलता है \n\nपूज रहा है जहाँ चकित हो जन-जन देख अकाज \nसात वर्ष हो गये राह में, अटका कहाँ स्वराज? \n\nअटका कहाँ स्वराज? बोल दिल्ली! तू क्या कहती है? \nतू रानी बन गयी वेदना जनता क्यों सहती है? \nसबके भाग्य दबा रखे हैं किसने अपने कर में? \nउतरी थी जो विभा, हुई बंदिनी बता किस घर में \n\nसमर शेष है, यह प्रकाश बंदीगृह से छूटेगा \nऔर नहीं तो तुझ पर पापिनी! महावज्र टूटेगा \n\nसमर शेष है, उस स्वराज को सत्य बनाना होगा \nजिसका है ये न्यास उसे सत्वर पहुँचाना होगा \nधारा के मग में अनेक जो पर्वत खडे हुए हैं \nगंगा का पथ रोक इन्द्र के गज जो अडे हुए हैं \n\nकह दो उनसे झुके अगर तो जग मे यश पाएंगे \nअड़े रहे अगर तो ऐरावत पत्तों से बह जाऐंगे \n\nसमर शेष है, जनगंगा को खुल कर लहराने दो \nशिखरों को डूबने और मुकुटों को बह जाने दो \nपथरीली ऊँची जमीन है? तो उसको तोडेंगे \nसमतल पीटे बिना समर कि भूमि नहीं छोड़ेंगे \n\nसमर शेष है, चलो ज्योतियों के बरसाते तीर \nखण्ड-खण्ड हो गिरे विषमता की काली जंजीर \n\nसमर शेष है, अभी मनुज भक्षी हुंकार रहे हैं \nगांधी का पी रुधिर जवाहर पर फुंकार रहे हैं \nसमर शेष है, अहंकार इनका हरना बाकी है \nवृक को दंतहीन, अहि को निर्विष करना बाकी है \n\nसमर शेष है, शपथ धर्म की लाना है वह काल \nविचरें अभय देश में गाँधी और जवाहर लाल \n\nतिमिर पुत्र ये दस्यु कहीं कोई दुष्काण्ड रचें ना \nसावधान हो खडी देश भर में गाँधी की सेना \nबलि देकर भी बलि! स्नेह का यह मृदु व्रत साधो रे \nमंदिर औ' मस्जिद दोनों पर एक तार बाँधो रे \n\nसमर शेष है, नहीं पाप का भागी केवल व्याध \nजो तटस्थ हैं, समय लिखेगा उनके भी अपराध\n\n","author":"रामधारी सिंह \"दिनकर\"","title":"समर शेष है \/ रामधारी सिंह \"दिनकर\""},{"poem":"रात यों कहने लगा मुझसे गगन का चाँद, \nआदमी भी क्या अनोखा जीव होता है! \nउलझनें अपनी बनाकर आप ही फँसता, \nऔर फिर बेचैन हो जगता, न सोता है।  \n\nजानता है तू कि मैं कितना पुराना हूँ? \nमैं चुका हूँ देख मनु को जनमते-मरते; \nऔर लाखों बार तुझ-से पागलों को भी \nचाँदनी में बैठ स्वप्नों पर सही करते।  \n\nआदमी का स्वप्न? है वह बुलबुला जल का;\nआज उठता और कल फिर फूट जाता है;\nकिन्तु, फिर भी धन्य; ठहरा आदमी ही तो? \nबुलबुलों से खेलता, कविता बनाता है।  \n\nमैं न बोला, किन्तु, मेरी रागिनी बोली, \nदेख फिर से, चाँद! मुझको जानता है तू? \nस्वप्न मेरे बुलबुले हैं? है यही पानी? \nआग को भी क्या नहीं पहचानता है तू?\n\nमैं न वह जो स्वप्न पर केवल सही करते, \nआग में उसको गला लोहा बनाती हूँ, \nऔर उस पर नींव रखती हूँ नये घर की, \nइस तरह दीवार फौलादी उठाती हूँ।  \n\nमनु नहीं, मनु-पुत्र है यह सामने, जिसकी \nकल्पना की जीभ में भी धार होती है, \nवाण ही होते विचारों के नहीं केवल, \nस्वप्न के भी हाथ में तलवार होती है।  \n\nस्वर्ग के सम्राट को जाकर खबर कर दे,\n\"रोज ही आकाश चढ़ते जा रहे हैं वे, \nरोकिये, जैसे बने इन स्वप्नवालों को, \nस्वर्ग की ही ओर बढ़ते आ रहे हैं वे।\"  \n\nरचनाकाल: १९४६\n\n","author":"रामधारी सिंह \"दिनकर\"","title":"चांद और कवि \/ रामधारी सिंह \"दिनकर\""},{"poem":"एक बार की बात, चंद्रमा बोला अपनी माँ से\n\"कुर्ता एक नाप का मेरी, माँ मुझको सिलवा दे\nनंगे तन बारहों मास मैं यूँ ही घूमा करता\nगर्मी, वर्षा, जाड़ा हरदम बड़े कष्ट से सहता।\"\n\nमाँ हँसकर बोली, सिर पर रख हाथ,\nचूमकर मुखड़ा\n\n\"बेटा खूब समझती हूँ मैं तेरा सारा दुखड़ा\nलेकिन तू तो एक नाप में कभी नहीं रहता है\nपूरा कभी, कभी आधा, बिलकुल न कभी दिखता है\"\n\n\"आहा माँ! फिर तो हर दिन की मेरी नाप लिवा दे \nएक नहीं पूरे पंद्रह तू कुर्ते मुझे सिला दे।\"\n\n","author":"रामधारी सिंह \"दिनकर\"","title":"चांद का कुर्ता \/ रामधारी सिंह \"दिनकर\""},{"poem":"हठ कर बैठा चांद एक दिन, माता से यह बोला\nसिलवा दो माँ मुझे ऊन का मोटा एक झिंगोला\nसन-सन चलती हवा रात भर जाड़े से मरता हूँ\nठिठुर-ठिठुर कर किसी तरह यात्रा पूरी करता हूँ।\n\nआसमान का सफर और यह मौसम है जाड़े का\nन हो अगर तो ला दो कुर्ता ही को भाड़े का\nबच्चे की सुन बात, कहा माता ने 'अरे सलोने`\nकुशल करे भगवान, लगे मत तुझको जादू टोने।\n\nजाड़े की तो बात ठीक है, पर मैं तो डरती हूँ\nएक नाप में कभी नहीं तुझको देखा करती हूँ\nकभी एक अंगुल भर चौड़ा, कभी एक फुट मोटा\nबड़ा किसी दिन हो जाता है, और किसी दिन छोटा।\n\nघटता-बढ़ता रोज, किसी दिन ऐसा भी करता है\nनहीं किसी की भी आँखों को दिखलाई पड़ता है\nअब तू ही ये बता, नाप तेरी किस रोज लिवायें\nसी दे एक झिंगोला जो हर रोज बदन में आये!\n\n","author":"रामधारी सिंह \"दिनकर\"","title":"चांद एक दिन \/ रामधारी सिंह \"दिनकर\""},{"poem":"पक्षी और बादल,\nये भगवान के डाकिए हैं\nजो एक महादेश से\nदूसरें महादेश को जाते हैं।\nहम तो समझ नहीं पाते हैं\nमगर उनकी लाई चिट्ठियाँ\nपेड़, पौधे, पानी और पहाड़\nबाँचते हैं।\n\nहम तो केवल यह आँकते हैं\nकि एक देश की धरती\nदूसरे देश को सुगंध भेजती है।\nऔर वह सौरभ हवा में तैरते हुए\nपक्षियों की पाँखों पर तिरता है।\nऔर एक देश का भाप\nदूसरे देश में पानी\nबनकर गिरता है।\n\n","author":"रामधारी सिंह \"दिनकर\"","title":"भगवान के डाकिए \/ रामधारी सिंह \"दिनकर\""},{"poem":"सदियों की ठंढी-बुझी राख सुगबुगा उठी, \nमिट्टी सोने का ताज पहन इठलाती है; \nदो राह,समय के रथ का घर्घर-नाद सुनो, \nसिंहासन खाली करो कि जनता आती है।  \n\nजनता?हां,मिट्टी की अबोध मूरतें वही, \nजाडे-पाले की कसक सदा सहनेवाली, \nजब अंग-अंग में लगे सांप हो चुस रहे \nतब भी न कभी मुंह खोल दर्द कहनेवाली।\n\nजनता?हां,लंबी - बडी जीभ की वही कसम,  \n\"जनता,सचमुच ही, बडी वेदना सहती है।\" \n\"सो ठीक,मगर,आखिर,इस पर जनमत क्या है?\" \n'है प्रश्न गूढ़ जनता इस पर क्या कहती है?\"\n\nमानो,जनता ही फूल जिसे अहसास नहीं, \nजब चाहो तभी उतार सजा लो दोनों में; \nअथवा कोई दूधमुंही जिसे बहलाने के \nजन्तर-मन्तर सीमित हों चार खिलौनों में।\n\nलेकिन होता भूडोल, बवंडर उठते हैं, \nजनता जब कोपाकुल हो भृकुटि चढाती है; \nदो राह, समय के रथ का घर्घर-नाद सुनो, \nसिंहासन खाली करो कि जनता आती है।\n\nहुंकारों से महलों की नींव उखड़ जाती, \nसांसों के बल से ताज हवा में उड़ता है, \nजनता की रोके राह,समय में ताव कहां? \nवह जिधर चाहती,काल उधर ही मुड़ता है। \n\nअब्दों, शताब्दियों, सहस्त्राब्द का अंधकार \nबीता;गवाक्ष अंबर के दहके जाते हैं; \nयह और नहीं कोई,जनता के स्वप्न अजय \nचीरते तिमिर का वक्ष उमड़ते जाते हैं। \n\nसब से विराट जनतंत्र जगत का आ पहुंचा, \nतैंतीस कोटि-हित सिंहासन तय करो \nअभिषेक आज राजा का नहीं,प्रजा का है, \nतैंतीस कोटि जनता के सिर पर मुकुट धरो।  \n\nआरती लिये तू किसे ढूंढता है मूरख, \nमन्दिरों, राजप्रासादों में, तहखानों में?  \nदेवता कहीं सड़कों पर गिट्टी तोड़ रहे, \nदेवता मिलेंगे खेतों में, खलिहानों में। \n\nफावड़े और हल राजदण्ड बनने को हैं, \nधूसरता सोने से श्रृंगार सजाती है; \nदो राह,समय के रथ का घर्घर-नाद सुनो, \nसिंहासन खाली करो कि जनता आती है।  \n\n(26जनवरी,1950ई.)\n\n","author":"रामधारी सिंह \"दिनकर\"","title":"जनतन्त्र का जन्म \/ रामधारी सिंह \"दिनकर\""},{"poem":"सीखो नित नूतन ज्ञान,नई परिभाषाएं,\nजब आग लगे,गहरी समाधि में रम जाओ;\nया सिर के बल हो खडे परिक्रमा में घूमो।\nढब और कौन हैं चतुर बुद्धि-बाजीगर के?\n\nगांधी को उल्‍टा घिसो और जो धूल झरे,\nउसके प्रलेप से अपनी कुण्‍ठा के मुख पर,\nऐसी नक्‍काशी गढो कि जो देखे, बोले,\nआखिर , बापू भी और बात क्‍या कहते थे?\n\nडगमगा रहे हों पांव लोग जब हंसते हों,\nमत चिढो,ध्‍यान मत दो इन छोटी बातों पर\nकल्‍पना जगदगुरु की हो जिसके सिर पर,\nवह भला कहां तक ठोस कदम धर सकता है?\n\nऔ; गिर भी जो तुम गये किसी गहराई में,\nतब भी तो इतनी बात शेष रह जाएगी\nयह पतन नहीं, है एक देश पाताल गया,\nप्‍यासी धरती के लिए अमृतघट लाने को।\n\n","author":"रामधारी सिंह \"दिनकर\"","title":"जब आग लगे... \/ रामधारी सिंह \"दिनकर\""},{"poem":"ये भगवान के डाकिये हैं,\nजो एक महादेश से\nदूसरे महादेश को जाते हैं।\n\nहम तो समझ नहीं पाते हैं,\nमगर उनकी लायी चिठि्ठयाँ\nपेड़, पौधे, पानी और पहाड़\nबाँचते हैं।\n\nहम तो केवल यह आँकते हैं\nकि एक देश की धरती \nदूसरे देश को सुगन्ध भेजती है।\n\nऔर वह सौरभ हवा में तैरती हुए\nपक्षियों की पाँखों पर तिरता है।\nऔर एक देश का भाप\nदूसरे देश का पानी\nबनकर गिरता है।\n\n","author":"रामधारी सिंह \"दिनकर\"","title":"पक्षी और बादल \/ रामधारी सिंह \"दिनकर\""},{"poem":"राजा वसन्त वर्षा ऋतुओं की रानी\nलेकिन दोनों की कितनी भिन्न कहानी\nराजा के मुख में हँसी कण्ठ में माला\nरानी का अन्तर द्रवित दृगों में पानी\n\nडोलती सुरभि राजा घर कोने कोने\nपरियाँ सेवा में खड़ी सजा कर दोने\nखोले अंचल रानी व्याकुल सी आई\nउमड़ी जाने क्या व्यथा लगी वह रोने\n\nलेखनी लिखे मन में जो निहित व्यथा है\nरानी की निशि दिन गीली रही कथा है\nत्रेता के राजा क्षमा करें यदि बोलूँ\nराजा रानी की युग से यही प्रथा है\n\nनृप हुये राम तुमने विपदायें झेलीं\nथी कीर्ति उन्हें प्रिय तुम वन गयीं अकेली\nवैदेहि तुम्हें माना कलंकिनी प्रिय ने\nरानी करुणा की तुम भी विषम पहेली\n\nरो रो राजा की कीर्तिलता पनपाओ\nरानी आयसु है लिये गर्भ वन जाओ\n\n","author":"रामधारी सिंह \"दिनकर\"","title":"राजा वसन्त वर्षा ऋतुओं की रानी \/ रामधारी सिंह \"दिनकर\""},{"poem":"== हिमालय ==\n\nमेरे नगपति! मेरे विशाल!\nसाकार, दिव्य, गौरव विराट्,\nपौरुष के पुन्जीभूत ज्वाल!\nमेरी जननी के हिम-किरीट!\nमेरे भारत के दिव्य भाल!\nमेरे नगपति! मेरे विशाल!\n\nयुग-युग अजेय, निर्बन्ध, मुक्त,\nयुग-युग गर्वोन्नत, नित महान,\nनिस्सीम व्योम में तान रहा\nयुग से किस महिमा का वितान?\nकैसी अखंड यह चिर-समाधि?\nयतिवर! कैसा यह अमर ध्यान?\nतू महाशून्य में खोज रहा\nकिस जटिल समस्या का निदान?\nउलझन का कैसा विषम जाल?\nमेरे नगपति! मेरे विशाल!\n\nओ, मौन, तपस्या-लीन यती!\nपल भर को तो कर दृगुन्मेष!\nरे ज्वालाओं से दग्ध, विकल\nहै तड़प रहा पद पर स्वदेश।\nसुखसिंधु, पंचनद, ब्रह्मपुत्र,\nगंगा, यमुना की अमिय-धार\nजिस पुण्यभूमि की ओर बही\nतेरी विगलित करुणा उदार,\nजिसके द्वारों पर खड़ा क्रान्त\nसीमापति! तू ने की पुकार,\n'पद-दलित इसे करना पीछे\nपहले ले मेरा सिर उतार।'\nउस पुण्यभूमि पर आज तपी!\nरे, आन पड़ा संकट कराल,\nव्याकुल तेरे सुत तड़प रहे\nडस रहे चतुर्दिक विविध व्याल।\nमेरे नगपति! मेरे विशाल!\n\nकितनी मणियाँ लुट गईं? मिटा\nकितना मेरा वैभव अशेष!\nतू ध्यान-मग्न ही रहा, इधर\nवीरान हुआ प्यारा स्वदेश।\nवैशाली के भग्नावशेष से\nपूछ लिच्छवी-शान कहाँ?\nओ री उदास गण्डकी! बता\nविद्यापति कवि के गान कहाँ? \nतू तरुण देश से पूछ अरे,\nगूँजा कैसा यह ध्वंस-राग?\nअम्बुधि-अन्तस्तल-बीच छिपी\nयह सुलग रही है कौन आग?\nप्राची के प्रांगण-बीच देख,\nजल रहा स्वर्ण-युग-अग्निज्वाल,\nतू सिंहनाद कर जाग तपी!\nमेरे नगपति! मेरे विशाल!\n\nरे, रोक युधिष्ठिर को न यहाँ,\nजाने दे उनको स्वर्ग धीर,\nपर, फिरा हमें गाण्डीव-गदा,\nलौटा दे अर्जुन-भीम वीर।\nकह दे शंकर से, आज करें\nवे प्रलय-नृत्य फिर एक बार।\nसारे भारत में गूँज उठे,\n'हर-हर-बम' का फिर महोच्चार।\nले अंगडाई हिल उठे धरा \nकर निज विराट स्वर में निनाद\nतू शैलीराट हुँकार भरे\nफट जाए कुहा, भागे प्रमाद\nतू मौन त्याग, कर सिंहनाद\nरे तपी आज तप का न काल\nनवयुग-शंखध्वनि जगा रही\nतू जाग, जाग, मेरे विशाल\n\n","author":"रामधारी सिंह \"दिनकर\"","title":"मेरे नगपति! मेरे विशाल! \/ रामधारी सिंह \"दिनकर\""},{"poem":"लोहे के पेड़ हरे होंगे, \nतू गान प्रेम का गाता चल,\nनम होगी यह मिट्टी ज़रूर, \nआँसू के कण बरसाता चल।\nसिसकियों और चीत्कारों से, \nजितना भी हो आकाश भरा,\nकंकालों क हो ढेर, \nखप्परों से चाहे हो पटी धरा ।\nआशा के स्वर का भार, \nपवन को लेकिन, लेना ही होगा,\nजीवित सपनों के लिए मार्ग \nमुर्दों को देना ही होगा।\nरंगो के सातों घट उँड़ेल, \nयह अँधियारी रँग जायेगी,\nऊषा को सत्य बनाने को \nजावक नभ पर छितराता चल।\nआदर्शों से आदर्श भिड़े, \nप्रज्ञा प्रज्ञा पर टूट रही।\nप्रतिमा प्रतिमा से लड़ती है, \nधरती की किस्मत फूट रही।\nआवर्तों का है विषम जाल, \nनिरुपाय बुद्धि चकराती है,\nविज्ञान-यान पर चढी हुई \nसभ्यता डूबने जाती है।\nजब-जब मस्तिष्क जयी होता, \nसंसार ज्ञान से चलता है,\nशीतलता की है राह हृदय, \nतू यह संवाद सुनाता चल।\nसूरज है जग का बुझा-बुझा,\nचन्द्रमा मलिन-सा लगता है,\nसब की कोशिश बेकार हुई, \nआलोक न इनका जगता है,\nइन मलिन ग्रहों के प्राणों में \nकोई नवीन आभा भर दे,\nजादूगर! अपने दर्पण पर \nघिसकर इनको ताजा कर दे।\nदीपक के जलते प्राण, \nदिवाली तभी सुहावन होती है,\nरोशनी जगत् को देने को \nअपनी अस्थियाँ जलाता चल।\nक्या उन्हें देख विस्मित होना,\nजो हैं अलमस्त बहारों में,\nफूलों को जो हैं गूँथ रहे \nसोने-चाँदी के तारों में।\nमानवता का तू विप्र!\nगन्ध-छाया का आदि पुजारी है,\nवेदना-पुत्र! तू तो केवल \nजलने भर का अधिकारी है।\nले बड़ी खुशी से उठा, \nसरोवर में जो हँसता चाँद मिले,\nदर्पण में रचकर फूल, \nमगर उस का भी मोल चुकाता चल।\nकाया की कितनी धूम-धाम! \nदो रोज चमक बुझ जाती है;\nछाया पीती पीयुष, \nमृत्यु के उपर ध्वजा उड़ाती है ।\nलेने दे जग को उसे, \nताल पर जो कलहंस मचलता है,\nतेरा मराल जल के दर्पण \nमें नीचे-नीचे चलता है।\nकनकाभ धूल झर जाएगी, \nवे रंग कभी उड़ जाएँगे,\nसौरभ है केवल सार, उसे \nतू सब के लिए जुगाता चल।\nक्या अपनी उन से होड़, \nअमरता की जिनको पहचान नहीं,\nछाया से परिचय नहीं, \nगन्ध के जग का जिन को ज्ञान नहीं?\nजो चतुर चाँद का रस निचोड़ \nप्यालों में ढाला करते हैं,\nभट्ठियाँ चढाकर फूलों से \nजो इत्र निकाला करते हैं।\nये भी जाएँगे कभी, मगर,\nआधी मनुष्यतावालों पर,\nजैसे मुसकाता आया है, \nवैसे अब भी मुसकाता चल।\nसभ्यता-अंग पर क्षत कराल, \nयह अर्थ-मानवों का बल है,\nहम रोकर भरते उसे, \nहमारी आँखों में गंगाजल है।\nशूली पर चढ़ा मसीहा को \nवे फूल नहीं समाते हैं\nहम शव को जीवित करने को \nछायापुर में ले जाते हैं।\nभींगी चाँदनियों में जीता, \nजो कठिन धूप में मरता है,\nउजियाली से पीड़ित नर के \nमन में गोधूलि बसाता चल।\nयह देख नयी लीला उनकी, \nफिर उनने बड़ा कमाल किया,\nगाँधी के लोहू से सारे, \nभारत-सागर को लाल किया।\nजो उठे राम, जो उठे कृष्ण, \nभारत की मिट्टी रोती है,\nक्या हुआ कि प्यारे गाँधी की \nयह लाश न जिन्दा होती है?\nतलवार मारती जिन्हें, \nबाँसुरी उन्हें नया जीवन देती,\nजीवनी-शक्ति के अभिमानी! \nयह भी कमाल दिखलाता चल।\nधरती के भाग हरे होंगे, \nभारती अमृत बरसाएगी,\nदिन की कराल दाहकता पर \nचाँदनी सुशीतल छाएगी।\nज्वालामुखियों के कण्ठों में \nकलकण्ठी का आसन होगा,\nजलदों से लदा गगन होगा, \nफूलों से भरा भुवन होगा।\nबेजान, यन्त्र-विरचित गूँगी, \nमूर्त्तियाँ एक दिन बोलेंगी,\nमुँह खोल-खोल सब के भीतर \nशिल्पी! तू जीभ बिठाता चल।\n\n","author":"रामधारी सिंह \"दिनकर\"","title":"लोहे के पेड़ हरे होंगे \/ रामधारी सिंह \"दिनकर\""},{"poem":"वनिता की ममता न हुई, सुत का न मुझे कुछ छोह हुआ,\nख्याति, सुयश, सम्मान, विभव का, त्यों ही, कभी न मोह हुआ।\nजीवन की क्या चहल-पहल है, इसे न मैने पहचाना,\nसेनापति के एक इशारे पर मिटना केवल जाना।\n\nमसि की तो क्या बात? गली की ठिकरी मुझे भुलाती है,\nजीते जी लड़ मरूं, मरे पर याद किसे फिर आती है?\nइतिहासों में अमर रहूँ, है एसी मृत्यु नहीं मेरी,\nविश्व छोड़ जब चला, भुलाते लगती फिर किसको देरी?\n\nजग भूले पर मुझे एक, बस सेवा धर्म निभाना है,\nजिसकी है यह देह उसी में इसे मिला मिट जाना है।\nविजय-विटप को विकच देख जिस दिन तुम हृदय जुड़ाओगे,\nफूलों में शोणित की लाली कभी समझ क्या पाओगे?\n\nवह लाली हर प्रात क्षितिज पर आ कर तुम्हे जगायेगी,\nसायंकाल नमन कर माँ को तिमिर बीच खो जायेगी।\nदेव करेंगे विनय किंतु, क्या स्वर्ग बीच रुक पाऊंगा?\nकिसी रात चुपके उल्का बन कूद भूमि पर आऊंगा।\n\nतुम न जान पाओगे, पर, मैं रोज खिलूंगा इधर-उधर,\nकभी फूल की पंखुड़ियाँ बन, कभी एक पत्ती बन कर।\nअपनी राह चली जायेगी वीरों की सेना रण में,\nरह जाऊंगा मौन वृंत पर, सोच न जाने क्या मन में!\n\nतप्त वेग धमनी का बन कर कभी संग मैं हो लूंगा,\nकभी चरण तल की मिट्टी में छिप कर जय जय बोलूंगा।\nअगले युग की अनी कपिध्वज जिस दिन प्रलय मचाएगी,\nमैं गरजूंगा ध्वजा-श्रंग पर, वह पहचान न पायेगी।\n\n'न्यौछावर मैं एक फूल पर', जग की ऎसी रीत कहाँ?\nएक पंक्ति मेरी सुधि में भी, सस्ते इतने गीत कहाँ?\n\nकविते! देखो विजन विपिन में वन्य कुसुम का मुरझाना,\nव्यर्थ न होगा इस समाधि पर दो आँसू कण बरसाना।\n\n","author":"रामधारी सिंह \"दिनकर\"","title":"सिपाही \/ रामधारी सिंह \"दिनकर\""},{"poem":"(1)\nआजादी तो मिल गई, मगर, यह गौरव कहाँ जुगाएगा?\nमरभुखे! इसे घबराहट में तू बेच न तो खा जाएगा?\nआजादी रोटी नहीं, मगर, दोनों में कोई वैर नहीं,\nपर कहीं भूख बेताब हुई तो आजादी की खैर नहीं।\n(2) \nहो रहे खड़े आजादी को हर ओर दगा देनेवाले, \nपशुओं को रोटी दिखा उन्हें फिर साथ लगा लेनेवाले।\nइनके जादू का जोर भला कब तक बुभुक्षु सह सकता है?\nहै कौन, पेट की ज्वाला में पड़कर मनुष्य रह सकता है?\n(3) \nझेलेगा यह बलिदान? भूख की घनी चोट सह पाएगा?\nआ पड़ी विपद तो क्या प्रताप-सा घास चबा रह पाएगा?\nहै बड़ी बात आजादी का पाना ही नहीं, जुगाना भी, \nबलि एक बार ही नहीं, उसे पड़ता फिर-फिर दुहराना भी।\n\n","author":"रामधारी सिंह \"दिनकर\"","title":"रोटी और स्वाधीनता \/ रामधारी सिंह \"दिनकर\""},{"poem":"मैं रात के अँधेरे में\nसिताओं की ओर देखता हूँ       \nजिन की रोशनी भविष्य की ओर जाती है\n\nअनागत से मुझे यह खबर आती है \nकी चाहे लाख बदल जाये\nमगर भारत भारत रहेगा\n\nजो ज्योति दुनिया में \nबुझी जा रही है\nवह भारत के दाहिने करतल पर जलेगी \nयंत्रों से थकी हुयी धरती \nउस रोशनी में चलेगी\n\nसाबरमती, पांडिचेरी, तिरुवन्न मलई\nओर दक्षिणेश्वर,\nये मानवता के आगामी \nमूल्य पीठ होंगे\nजब दुनिया झुलसने लगेगी,\nशीतलता की धारा यहीं से जाएगी\n\nरेगिस्तान  में दौड़ती हुयी सन्ततियाँ\nथकने वाली हैं \nवे फिर पीपल की छाया में \nलौट आएँगी \n\nआदमी अत्यधिक सुखों के लोभ से ग्रस्त है \nयही लोभ उसे मारेगा \nमनुष्य और किसी से नहीं,\nअपने आविष्कार से हारेगा \n\nगाँधी कहते थे,\nअवकाश बुरा है \nआदमी को हर समय \nकिसी काम में लगाये रहो \nजब अवकाश बढ़ता है ,\nआदमी की आत्मा ऊंघने लगती है \nउचित है कि ज्यादा समय \nउसे करघे पर जगाये रहो \n\nअवकाशवाली सभ्यता \nअब आने ही वाली है \nआदमी खायेगा , पियेगा\nऔर मस्त रहेगा \nअभाव उसे और किसी चीज़ का नहीं ,\nकेवल काम का होगा \nवह सुख तो भोगेगा ,\nमगर अवकाश से त्रस्त रहेगा \nदुनिया घूमकर \nइस निश्चय पर पहुंचेगी \n\nकि सारा भार विज्ञान पर डालना बुरा है \nआदमी को चाहिए कि वह \nख़ुद भी कुछ काम करे \nहाँ, ये अच्छा है\nकि काम से थका हुआ आदमी \nआराम करे\n\n","author":"रामधारी सिंह \"दिनकर\"","title":"अवकाश वाली सभ्यता \/ रामधारी सिंह \"दिनकर\""},{"poem":"झूमें झर चरण के नीचे मैं उमंग में गाऊँ.\nतान, तान, फण व्याल! कि तुझ पर मैं बाँसुरी बजाऊँ। \n\nयह बाँसुरी बजी माया के मुकुलित आकुंचन में,\nयह बाँसुरी बजी अविनाशी के संदेह गहन में \nअस्तित्वों के अनस्तित्व में,महाशांति के तल में,\nयह बाँसुरी बजी शून्यासन की समाधि निश्चल में। \n\nकम्पहीन तेरे समुद्र में जीवन-लहर उठाऊँ\nतान,तान,फण व्याल! कि तुझ पर मैं बाँसुरी बजाऊँ। \n\nअक्षयवट पर बजी बाँसुरी,गगन मगन लहराया\nदल पर विधि को लिए जलधि में नाभि-कमल उग आया\nजन्मी नव चेतना, सिहरने लगे तत्व चल-दल से,\nस्वर का ले अवलम्ब भूमि निकली प्लावन के जल से। \n\nअपने आर्द्र वसन की वसुधा को फिर याद दिलाऊँ.\nतान, तान, फण व्याल! कि तुझ पर मैं बाँसुरी बजाऊँ। \n\nफूली सृष्टि नाद-बंधन पर, अब तक फूल रही है,\nवंशी के स्वर के धागे में धरती झूल रही है। \nआदि-छोर पर जो स्वर फूँका,दौड़ा अंत तलक है,\nतार-तार में गूँज गीत की,कण-कण-बीच झलक है। \n\nआलापों पर उठा जगत को भर-भर पेंग झूलाऊँ.\nतान, तान, फण व्याल! कि तुझ पर मैं बाँसुरी बजाऊँ। \n\nजगमग ओस-बिंदु गुंथ जाते सांसो के तारों में,\nगीत बदल जाते अनजाने मोती के हारों में। \nजब-जब उठता नाद मेघ,मंडलाकार घिरते हैं,\nआस-पास वंशी के गीले इंद्रधनुष तिरते है। \n\nबाँधू मेघ कहाँ सुरधनु पर? सुरधनु कहाँ सजाऊँ?\nतान, तान, फण व्याल! कि तुझ पर मैं बाँसुरी बजाऊँ। \n\nउड़े नाद के जो कण ऊपर वे बन गए सितारे,\nनीचे जो रह गए, कहीं है फूल, कहीं अंगारे। \nभीगे अधर कभी वंशी के शीतल गंगा जल से,\nकभी प्राण तक झुलस उठे हैं इसके हालाहल से। \n\nशीतलता पीकर प्रदाह से कैसे ह्रदय चुराऊँ?\nतान, तान, फण व्याल! कि तुझ पर मैं बाँसुरी बजाऊँ। \n\nइस वंशी के मधुर तन पर माया डोल चुकी है \nपटावरण कर दूर भेद अंतर का खोल चुकी है। \nझूम चुकी है प्रकृति चांदनी में मादक गानों पर,\nनचा चुका है महानर्तकी को इसकी तानों पर। \n\nविषवर्षी पर अमृतवर्षिणी का जादू आजमाऊँ,\nतान,तान,फण व्याल! कि तुझ पर मैं बाँसुरी बजाऊँ। \n\nयह बाँसुरी बजी, मधु के सोते फूटे मधुबन में,\nयह बाँसुरी बजी, हरियाली दौड गई कानन में। \nयह बाँसुरी बजी, प्रत्यागत हुए विहंग गगन से, \nयह बाँसुरी बजी, सरका विधु चरने लगा गगन से। \n\nअमृत सरोवर में धो-धो तेरा भी जहर बहाऊँ। \nतान, तान, फण व्याल! कि तुझ पर मैं बाँसुरी बजाऊँ। \n\nयह बाँसुरी बजी, पनघट पर कालिंदी के तट में,\nयह बाँसुरी बजी, मुरदों के आसन पर मरघट में। \nबजी निशा के बीच आलुलायित केशों के तम में,\nबजी सूर्य के साथ यही बाँसुरी रक्त-कर्दम में। \n\nकालिय दह में मिले हुए विष को पीयूष बनाऊँ.\nतान,तान,फण व्याल! कि तुझ पर मैं बाँसुरी बजाऊँ। \n\nफूँक-फूँक विष लपट, उगल जितना हों जहर ह्रदय में,\nवंशी यह निर्गरल बजेगी सदा शांति की लय में। \nपहचाने किस तरह भला तू निज विष का मतवाला?\nमैं हूँ साँपों की पीठों पर  कुसुम लादने वाला। \n\nविष दह से चल निकल फूल से तेरा अंग सजाऊँ\nतान,तान,फण व्याल! कि तुझ पर मैं बाँसुरी बजाऊँ। \n\nओ शंका के व्याल! देख मत मेरे श्याम वदन को,\nचक्षुःश्रवा! श्रवण कर वंशी के भीतर के स्वर को। \nजिसने दिया तुझको विष उसने मुझको गान दिया है,\nईर्ष्या तुझे, उसी ने मुझको भी अभिमान दिया है। \n\nइस आशीष के लिए भाग्य पर क्यों न अधिक इतराऊँ?\nतान,तान,फण व्याल! कि तुझ पर मैं बाँसुरी बजाऊँ। \n\nविषधारी! मत डोल, कि मेरा आसन बहुत कड़ा है, \nकृष्ण आज लघुता में भी साँपों से बहुत बड़ा है। \nआया हूँ बाँसुरी-बीच उद्धार लिए जन-गण का,\nफन पर तेरे खड़ा हुआ हूँ भार लिए त्रिभुवन का। \n\nबढ़ा, बढ़ा नासिका रंध्र में मुक्ति-सूत्र पहनाऊँ\nतान, तान, फण व्याल! कि तुझ पर मैं बाँसुरी बजाऊँ।\n\n","author":"रामधारी सिंह \"दिनकर\"","title":"व्याल-विजय \/ रामधारी सिंह \"दिनकर\""},{"poem":"मैं माध्यम हूँ, मौलिक विचार नहीं,\nकनफ़्युशियस ने कहा ।\n\nतो मौलिक विचार कहाँ मिलते हैं,\nखिले हुए फूल ही\nनए वृन्तों पर\nदुबारा खिलते हैं ।\n\nआकाश पूरी तरह\nछाना जा चुका है,\nजो कुछ जानने योग्य था,\nपहले ही जाना जा चुका है ।\n\nजिन प्रश्नों के उत्तर पहले नहीं मिले,\nउनका मिलना आज भी मुहाल है ।\n\nचिंतकों का यह हाल है\nकि वे पुराने प्रश्नों को\nनए ढंग से सजाते हैं\nऔर उन्हें ही उत्तर समझकर\nभीतर से फूल जाते हैं ।\nमगर यह उत्तर नहीं,\nप्रश्नों का हाहाकार है ।\nजो सत्य पहले अगोचर था,\nवह आज भी तर्कों  के पार है ।\n\n","author":"रामधारी सिंह \"दिनकर\"","title":"माध्यम \/ रामधारी सिंह \"दिनकर\""},{"poem":"स्वर्ग की जो कल्पना है,\nव्यर्थ क्यों कहते उसे तुम?\nधर्म बतलाता नहीं संधान यदि इसका?\nस्वर्ग का तुम आप आविष्कार कर लेते।\n\n","author":"रामधारी सिंह \"दिनकर\"","title":"स्वर्ग \/ रामधारी सिंह \"दिनकर\""},{"poem":"देश में जिधर भी जाता हूँ,\nउधर ही एक आह्वान सुनता हूँ\n\"जड़ता को तोड़ने के लिए\nभूकम्प लाओ ।\nघुप्प अँधेरे में फिर\nअपनी मशाल जलाओ ।\nपूरे पहाड़ हथेली पर उठाकर\nपवनकुमार के समान तरजो ।\nकोई तूफ़ान उठाने को\nकवि, गरजो, गरजो, गरजो!\"\n\nसोचता हूँ, मैं कब गरजा था?\nजिसे लोग मेरा गर्जन समझते हैं,\nवह असल में गाँधी का था,\nउस गाँधी का था, जिस ने हमें जन्म दिया था ।\n\nतब भी हम ने गाँधी के\nतूफ़ान को ही देखा,\nगाँधी को नहीं ।\n\nवे तूफ़ान और गर्जन के\nपीछे बसते थे ।\nसच तो यह है\nकि अपनी लीला में\nतूफ़ान और गर्जन को\nशामिल होते देख\nवे हँसते थे ।\n\nतूफ़ान मोटी नहीं,\nमहीन आवाज़ से उठता है ।\nवह आवाज़\nजो मोम के दीप के समान\nएकान्त में जलती है,\nऔर बाज नहीं,\nकबूतर के चाल से चलती है ।\n\nगाँधी तूफ़ान के पिता\nऔर बाजों के भी बाज थे ।\nक्योंकि वे नीरवताकी आवाज थे।\n\n","author":"रामधारी सिंह \"दिनकर\"","title":"गाँधी \/ रामधारी सिंह \"दिनकर\""},{"poem":"दो में से क्या तुम्हे चाहिए कलम या कि तलवार \nमन में ऊँचे भाव कि तन में शक्ति विजय अपार\n\nअंध कक्ष में बैठ रचोगे ऊँचे मीठे गान\nया तलवार पकड़ जीतोगे बाहर का मैदान\n\nकलम देश की बड़ी शक्ति है भाव जगाने वाली, \nदिल की नहीं दिमागों में भी आग लगाने वाली \n\nपैदा करती कलम विचारों के जलते अंगारे, \nऔर प्रज्वलित प्राण देश क्या कभी मरेगा मारे \n\nएक भेद है और वहां निर्भय होते नर -नारी, \nकलम उगलती आग, जहाँ अक्षर बनते चिंगारी \n\nजहाँ मनुष्यों के भीतर हरदम जलते हैं शोले, \nबादल में बिजली होती, होते दिमाग में गोले \n\nजहाँ पालते लोग लहू में हालाहल की धार, \nक्या चिंता यदि वहाँ हाथ में नहीं हुई तलवार\n\n","author":"रामधारी सिंह \"दिनकर\"","title":"कलम या कि तलवार \/ रामधारी सिंह \"दिनकर\""},{"poem":"जेठ हो कि हो पूस, हमारे कृषकों को आराम नहीं है \nछूटे कभी संग बैलों का ऐसा कोई याम नहीं है \n\nमुख में जीभ शक्ति भुजा में जीवन में सुख का नाम नहीं है \nवसन कहाँ? सूखी रोटी भी मिलती दोनों शाम नहीं है \n\nबैलों के ये बंधू वर्ष भर क्या जाने कैसे जीते हैं \nबंधी जीभ, आँखें विषम गम खा शायद आँसू पीते हैं \n\nपर शिशु का क्या, सीख न पाया अभी जो आँसू पीना \nचूस-चूस सूखा स्तन माँ का, सो जाता रो-विलप नगीना \n\nविवश देखती माँ आँचल से नन्ही तड़प उड़ जाती \nअपना रक्त पिला देती यदि फटती आज वज्र की छाती \n\nकब्र-कब्र में अबोध बालकों की भूखी हड्डी रोती  है \nदूध-दूध की कदम-कदम पर सारी रात होती है \n\nदूध-दूध औ वत्स मंदिरों में बहरे पाषान यहाँ है \nदूध-दूध तारे बोलो इन बच्चों के भगवान कहाँ हैं \n\nदूध-दूध गंगा तू ही अपनी पानी को दूध बना दे \nदूध-दूध उफ कोई है तो इन भूखे मुर्दों को जरा मना दे \n\nदूध-दूध दुनिया सोती है लाऊँ दूध कहाँ किस घर से \nदूध-दूध हे देव गगन के कुछ बूँदें टपका अम्बर से \n\nहटो व्योम के, मेघ पंथ से स्वर्ग लूटने हम आते हैं \nदूध-दूध  हे वत्स!  तुम्हारा दूध खोजने हम जाते हैं\n\n","author":"रामधारी सिंह \"दिनकर\"","title":"हमारे कृषक \/ रामधारी सिंह \"दिनकर\""},{"poem":"रात यों कहने लगा मुझसे गगन का चाँद,\nआदमी भी क्या अनोखा जीव होता है!\nउलझनें अपनी बनाकर आप ही फँसता,\nऔर फिर बेचैन हो जगता, न सोता है ।\nजानता है तू कि मैं कितना पुराना हूँ?\nमैं चुका हूँ देख मनु को जनमते-मरते;\nऔर लाखों बार तुझ-से पागलों को भी\nचाँदनी में बैठ स्वप्नों पर सही करते ।\nआदमी का स्वप्न? है वह बुलबुला जल का;\nआज उठता और कल फिर फूट जाता है;\nकिन्तु, फिर भी धन्य; ठहरा आदमी ही तो?\nबुलबुलों से खेलता, कविता बनाता है ।\nमैं न बोला, किन्तु, मेरी रागिनी बोली,\nदेख फिर से, चाँद! मुझको जानता है तू?\nस्वप्न मेरे बुलबुले हैं? है यही पानी?\nआग को भी क्या नहीं पहचानता है तू?\nमैं न वह जो स्वप्न पर केवल सही करते,\nआग में उसको गला लोहा बनाती हूँ,\nऔर उस पर नींव रखती हूँ नए घर की,\nइस तरह दीवार फौलादी उठाती हूँ ।\nमनु नहीं, मनु-पुत्र है यह सामने, जिसकी\nकल्पना की जीभ में भी धार होती है,\nबाण ही होते विचारों के नहीं केवल,\nस्वप्न के भी हाथ में तलवार होती है ।\nस्वर्ग के सम्राट को जाकर ख़बर कर दे,\n“रोज़ ही आकाश चढ़ते जा रहे हैं वे,\nरोकिए, जैसे बने इन स्वप्नवालों को,\nस्वर्ग की ही ओर बढ़ते आ रहे हैं वे ।”\n\n","author":"रामधारी सिंह \"दिनकर\"","title":"रात यों कहने लगा मुझ से गगन का चाँद \/ रामधारी सिंह \"दिनकर\""}]